Kiwaa ponugatan do wookon tulun do iti nopo boros Kadazandusun nga' okon ko sandad boros tinaru.
Pointopot nopo kopio nga', boros Kadazandusun diti nopo nga' boros do tinaru mamaamasok id Sabah.
Boros diti pinosuang no id Pongingira' Torontob Pagaakan Tosiriba'.
Moyo do pongingira' diri, boros Kadazandusun milo nodi potudukon id toinsanan pagaakan tosiriba' id pogun Malaysia.
Boros Kadazandusun nopo nga' iso' mato pinsingilaan di ampalan do mongingilo' miampai do au monutun nung nunu tinaru toi ko' nontodon diolo'.
Ningkokoton do boros Kadazandusun, boros Iban om boros Semai nopo nga' miagal nogi do boros Mandarin, boros Tamil om boros Arab doid potudukan id pagaakan ngaai' koguasan.
Pagaakan ngaai' id Sabah milo nodi do popotuduk boros Mandarin, boros Tamil om boros Kadazandusun
Mongingilo' milo mangampal minsingilo' do honggo nopo iso mato pinsingilaan dilo narait tumanud di korohian diolo.
Koponontudukan do tolu boros dilo narait nopo nga' tumanud do tampal do ogumu' mongingilo' id pogun diti.
Pogulu ii do nowonsoi o Pongingira' Torontob Pagaakan Tosiriba', nokosuang no boros Kadazandusun id Pongingira' Tosompuru Pagaakan Tosiriba' om id Pongingira' Tosompuru Pagaakan Piintangaan.
Limunduk do kinointutunan boros Kadazandusun id pagaakan tosiriba' nopo nga' tuminimpuun di toun 1997.
Om boros Kadazandusun notimpuunan mongirikau id panaasan do Niontol Pinsingilaan Malaysia montok kumoinsan di toun 2011.
Suai ko' ilo', boros Kadazandusun nga' notimpuunan nogi' potuduk di toun 1998 id Turik Malaysia Sabah.
Pinaamung oh boros Kadazandusun sumili do iso' mantad di hopod ponginabasan sompomogunan om kinoyonon id turik dilo'.
Nokotimpuun di toun 2010, boros Kadazandusun nga pinotuduk nogi sumili do ponginabasan tonini' id Turik Ponudukan Sultan Idris id Tanjung Malim, Perak.
Kinopotimpuunan Panaandakan Tadau Tagazo Kaamatan 2022 pinopoingkavas do sunduvan tuhun mamasok sandad pogun Sabah miampai kinotindapaan do momuuvan ngavi pogun diti.
Doid kinopotimpuunan panaandakan sombuhan pinapatanda' doid Hongkod Tinuntuu Sabah doiti, noboos di Vozoon Sobi do Kaamatan nopo nga kounsikaan montok songovian doid pogun diti.
“Maza do Kaamatan kaanu tokou popointahang do pisokodungan miampai popoingkavas po do sunduvan sopiituhun mamasok sandad,” ka dau.
Tumanud kavagu di Vozoon Sobi do pisokodungan kapanaak kohumaagan koposizon ih niman-imanon do tuhun tokou mantad poguhu gisom baino.
Ontok pinopohombus do pason diho, poingampai nogi Poniikoon Mangazu Kaamatan Pogun Sabah miampai di duvo vozoon sobi haid do pogun Sabah.
Nokosindak nogi vagu oh sunduvan mamasok sandad pogun Sabah diho songian minogitaatanud o momuu’an ngavi diho minongomot do paai doid sinaasavat ontok kinopoimaganan kopotimpuunan panaandakan nokomoi.
Pinogitaatanudan mongomot diho pinopokito do piisaan momuu’an, pogisoosokodungan doid kopomolunduan om nogi' kahansanan koposizon di ohumaag kumaa toinsanan tuhun doid pogun diti.
tuo kapanansawaan tumanud koubasanan tinaru Kadazandusun nopo nga au nakaladsak miampai do atalang.
Tu' kapanansawaan do kusai om tondu id koubasanan gulu-gulu tokou nopo nga muboyo do pinongo tinan.
Nung nopongo tinan tumanud kokitanan komolohingan, obuli no tanak kusai toi ko' tondu' diri do piongoyon.
Pinongo do tinan montok kusai nopo nga' mintong ginaras dau morobuat.
Soira' do katampas nodi o sosongulun kusai do tumabang, rumilik, managad, mongurak, mangasok toi ko' mongimbadas, mominatang id ranahon, mindagus, mananom parai om gumamas gisom magkasadapan, komoyon nodi do komolohingan do nopongo nodi tinan om agaras tumamba do molohing modsubak do tilang-ilang.
Kawasa nodi do manansawo ka tu' kosubak nodi do sawo om tanganak.
Montok songulun tondu', pongitanan do komolohingan do nopongo tinan nopo nga' kaanu nodi do talahanan maganu-anu.
Komoyon do nopongo no tinan nung katampas do mokisuduon, koilo poposilang do parai, kagaras monutu toi ko' mongisar, koilo mangatap om moniri do parai, aparu maganu-anu id ropuhan om kotoboi magansak papaakan do tulun ngawi id walai.
Soira' do koilo om kagaras nodi kopio o songulun tanak tondu do kagamaan ngawi miagal dilo, komoyon do nopongo no tinan, koimanggor no tumamba sawo do gumama, ogirot no tinan do maganak.
Mantad diri, kawasa nodi pohubayaan mananid soira do waro mongoi soruang momuhaboi.
Iri no poogi do kogumuan tina' tomulok id suok ngawi tongosodu do kaanu po do komoyon do id siriba' do tuo 18 toun.
Tu' pongitanan do komolohingan do pinongo tinan montok manansawo nopo nga' okon ko tuo nga' i tinoboi om ginaras gumama.
Sundung do ingkaa, kaantakan miagal dilo opurimanan do tulun ngawi baino do au osokoyut.
Tu' tulun ngawi baino lobi po di tangaparagat ngawi do momogompi kotundunan koonduan, poposuhul kopio do pinongo gontob tuo o kapanansawaan.
Poingkuro po om poingkuro nga' montok tulun tokou id suok di kakal mongintong do ginaras om tinoboi sumili pongitanan do nopongo tinan, au nogi kasala tumanud do koubasanan.
Nga' osiliu do kasalaan manansawo tanak tondu' di au po korikot do 15 toun soira' mintong do kouludan mogigion.
TONGKUNGON nopo nga iso mantad ginumu-gumu do tungkus tuunion koubasanan tulun Kadazandusun.
Tuunion tongkungon nopo nga winonsoi mantad do iso langod watang do poring.
Nokoimbulai oh tuunion diti id pialatan tulun Kadazandusun sabap poinsomok oh tulun tokou pogulu do guas ngawi poring.
Nosiliu nogi do koburu-buruon tagayo oh poring montok koposion tulun tokou di pogulu.
Nowonsoi oh tuunion tongkungon montok pomoliis do ginawo soira do aiso maan.
Kikotumbayaan do nokoimbulai oh ngaran tongkungon mantad no do tuni tongkungon di orongou do mokung-lokung “kung kung kung kung kung,” ka.
Montok momonsoi do tongkungon, maganu do langod poring di nokotuoh no kopio.
Maganu langod di agayo mongoi do oiyang om oulinggou oh tuni do karangahan.
SUNDUNG po toi do ogirot oh guas do piasau nga orolihan nogi toruol mantad do kulat, yinamut om virus ih kopogowit do apasa ponong id lugu do watang.
Soira do orolihan torual, sumilou oh roun do piasau. Mamaraag tagayo do piasau nopo nga bonging.
Suai ko iri, araag nogi oh tuwa piasau soira do posuwon do bosing toi ko id wookon koiyonon posuwon do tongkuyu piasau.
Tumanud toilaan do botani, tuwa piasau nopo nga tuwa do otuuw nointutunan sabaagi do pepauh (drup).
Nopungaranan do coconut id boros Inggilis sabap tompurung om sinobulon nopo nga okito miagal turos do gobuk (coco ka id boros do Portugis).
Ogumu kogunaan do piasau. Watang piasau nopo nga koponguwa gisom 75 tinan sontoun ih kopogowit kousinan soira dagangon.
Nung id boros do Sanskrit, piasau nopo nga rinoitan do kalpa vriksha ih mogowit rati do puun di manaak toinsanan koburu-buruon do koposion.
Kogunaan suai do piasau nopo nga watang obuli silihon do sunsuion, siliu om limput do winalai.
Roun obuli pomolopot do takanon, tinggur obuli wonsoion do pongimuhau, bungkal obuli silihon do lukug, tompurung silihon do tinunturu om pongugad namuk, tumau piasau obuli pagansak, ponitiu om nogi wonsoion do sabun.
Om montok tulun Kadazandusun di oubas moginum, tunduk piasau nga obuli nogi pogonuan do waig bahar
PIASAU nopo nga iso tanom di orulan sumuni. Timpu sinunion piasau di obinguwa nopo nga pikiikiro do 25 toun. Guas piasau nopo nga kotopong linanggou gisom 30 meter.
Kosuni oh piasau id toinsanan koiyonon do tropika.
Piasau nopo nga kapanaak mogisusuai koburuon kumaa tulun.
Au po kopio noilaan nung mantad nombo piasau.
Nga wookon kokuasaan minagampal do piasau nopo nga mantad id suminanjung Asia Tenggara.
Poingkuro po nga haro nogi wookon koobian di minoboros do piasau nopo nga mantad id Amerika Siba.
Poingkuro po toi nontodon do piasau nga baino diti ogumu oh piasau poinsuni id dompus do tisan rahat.
Haro nogi pinongintangan do orulan kotongkop oh tanom do piasau mantad no do kahabu oh tua piasau id rahat namot korikot id kasapaion.
Alabak oh piasau kosuni id katanaan kitogis, buyut om osidangan do tadau miampai rasam di atantu.
Montok poposuni do piasau, pologoson oh lonot sumobul id iso koiyonon om obuli powolihon id koiyonon do suwai sabaagi pomogingo natadon.
Montok piasau di akawas, kosoruan no do alaid kotuoh om momiusak ih soira do orikot 6-10 toun.
Piasau takawas obuli do kosuni gisom 100 toun om oligkang sumuni id nunu nopo koiyonon do tana.
Montok piasau do osiriba, kotimpuun momiusak do tolu toun mantad kinosunian id linanggou do au kolobi do iso meter.
Piasau do osiriba nopo nga pikiikiro kosuni gisom do 70 toun.
BAMBANGAN nopo nga iso kawo do kouwaan di bobos nointutunan id pialatan do tulun Kadazandusun.
Kouwaan diti nga nointutunan nogi id pialatan do tinaru Iban ih roitan diolo do ‘Mawang’.
Bambangan nopo nga mantad kawo do mangga kikulit do sokulit miampai do osingud oh wongi.
Poingkuro po nga kouwaan diti au akanon misondikot miagal do mangga, pahu om susuai nga poroloton magansak panamai do rinapa, sada om rapawon ngawi suai.
Koubasan nogi tulun Kadazandusun moninsib do tonsi Bambangan miampai ralatan do ginarus linsou om osinon montok gompion pogulu ih do orikot timpu montok pomoruhang panganas do makan.
Somoonu do Bambangan nopo diti nga ralatan do bawang om lado montok panganas makan sabaagi do sambal.
Kosoruan nopo nga oboli oh Bambangan id tomu ngawi om kadai id piras talun-alun ih asaru tulun ginumuan do mogumbaya.
Karalanon momogompi do Bambangan nopo nga miagal nogi do karalanon tulun Korea momogompi do kimchi pogulu ih do orikot timpu do mangakan.
Sundung po do osonong kopio kaakanan om kosilupan do linasu rinapa di naralatan do Bambangan, ih onsom-onsom oh kopurimanai nga haro nogi tulun do au katama mangakan nung au no oubas.
Baino diti, kogumuan nogi do restoran kaampai no id hotel do poposurung Bambangan sabaagi pomoruhang panganas makan.
Pomutanaman piasau doiti kapanaak hobi do 4000 kalaja doid mogisusuvai kotoinaan kumaa tuhun Sabah hobi no do mogiigzion kampung doid doodoos om uvang ngavi suvai.
Minoboos ih Vozoon Montili Datuk Hajiji Haji Noor do pomutanaman piasau toinaan miapu do polinta pogun Sabah om komponi Linaco id koizonon 5000 ikal nopo diho nga kapanaak baagi 30 piatus kumaa polinta pogun Sabah.
“Oinsanan pongusin pananom, ponoodo kounalan talun-alun om pomounan kilang toinaan do komponi,” ka di Hajiji ontok pinopotimpuun do pomutanaman diho ih toinaon id siibo do Komontilian Pomutanaman om Ponginsadaan.
Noboos di Hajiji do pomutanaman piasau nopo diho nga iso kapaagatan ikonomi maza do palan Sabah Maju Jaya toguvangon doid suang tana polinta pogun Sabah miampai pisoosomo do kavakas poimponu oh kalaja do toun 2026.
Agazo kahansanan di Hajiji do kopoingkavas ikonomi pogun Sabah oh pomutanaman piasau diho tu pomutanaman nopo nga iso kaganaan tavakas montok monokodung do kotundaan pogun.
Tumanud di Hajiji, maza do pomutanaman diho, mimang oh polinta manaak kalaja kumaa tuhun kampung ngavi montok monoguvang kalaja id pomutanaman om nogi doid kilang.
Montok kinopotimpuunan do pomutanaman diho, pinopobuzu ih Hajiji kounsikaan kuminaa pininggisaman di Datuk Seri Dr Jeffrey G Kitingan sabaagi Kumoduvo Vozoon Montili, ih monunuat pointatap komontilian Datuk Dr Mariana Tinggal om upisol ngavi komontilian nokomoi.
Poingampai nogi potindapou ih Montili Pomutanaman om Pomounan Taakanon Pisompuuvan Datuk Seri Dr Ronald Kiandee, Monunuat Pogun Sabah Datuk Seri Safar Untong, Panakadai Montili Datuk James Ratib om Samad Jambri, Potunud Koupisan Pomutanaman Dzulkifli Hj Ghulamdin om ih Potunud Iksokutif Linaco Joe Ling.
Id Sikul Kadazandusun Tiong Monggis, Tenghilan, maganu do susumikul oh sikul dino do monikid toun gisom do ogonop oh susumikul id toinsanan pangaan, mantad Tadika gisom Toun Koonom.
Kurikulum balajaran id sikul diti momoguno do Boros Kadazandusun id toinsanan mato balajaran suwai ko mato balajaran Malayu om Inggilis.
Pinopoimbulai ih Pairin do kalansanan dau do ontok timpu monuridong do linominon sikul dino, tumimpuun nogi daa oh nuludan kumaraja montok mongulud do Kurikulum Sikul Tosiriba Kadazandusun.
“Uludon oh Kurikulum Sikul Tosiriba Kadazandusun tumanud do Falsafah Pendidikan Negara mongoi do olomus nodi oh koromitan do porinta popoimagon do sikul diti,” ka di Pairin.
Pinopointalang nogi Pairin do kopongukaban Sikul Tosiriba Kadazandusun nopo nga iso laang monoribau kahangkaban do tulun Kadazandusun ngawi baino.
Momurimon oh tulun ngawi do au nodi doti mompus-ompus oh kopomogunaan Boros Kadazandusun tu mudi-kudi nodi oh sakag kawawagu ngawi do mimboros id boros dino.
“Nga baino nosompuru oh pomusarahan tokou montok monuridong do Sikul Kadazandusun om agayo kalansanan tokou do kawakas nodi oh kopotungkusan do boros om kointutunan tokou miagal nogi do tinaru Sina om India,” ka di Pairin.
Kinopotimpuunan momonsoi do Sikul Tosiriba Kadazandusun koiso nakaramit sokodung togirot mantad ginumuan buruan takawas om totuoh do Kadazandusun ih minanaak po nogi do kalansanan do olomus oh kohibokon kapamansaian om kopongukaban sikul dino.
Ontok panaak pason id kinopotimpuunan momonsoi sikul dino id Kg Tiong Monggis di Ko-14 Wulan Kolimo diti, noboros di Huguan Siou Datuk Seri Panglima Joseph Pairin Kitingan do laang mongukab Sikul Tosiriba Kadazandusun nopo nga alaid no piandad-andad do tulun Kadazandusun ngawi.
“Nokorikot tokou ngawi hiti montok lumipantai do angkab tokou … iyoku do nokorikot hiti nga okon ko oindai do Porosidin Koisaan Koubasanan Kadazandusun (KDCA).
“Yoku nga ruminikot nogi hiti montok sumompuru dikoyu ngawi montok monuridong do sikul Kadazandusun diti mantad no do yoku nga sinakagon nogi do tinaru Kadazandusun,” ka di Pairin.
Tumanud di Pairin do agayo kalansanan tulun ngawi Kadazandusun do kotimpuun toruhai oh kopongukaban sikul dino soira do opongo linominon sikul kigatang pikiikiro do RM500,000 do apat wulan mantad baino.
Poingampai nogi potindapou do ontok dino ih sinawaan Huguan Siou Koiso, Toh Puan Hajah Rahimah Stephens ih bagas po nogi lansanon rayat Kiulu om Montiri Kotundunan Sosiol Sabah.
Poingamung nogi wagu ih bagas Kumoduwo Boyoon Montiri Tan Sri Haji Suffian Koroh miampai di Puan Sri ih nokorikot mantad Keningau.
Pinopotikid do sakadai taakanon kigatang do RM10,000 oh Koisaan Papaabal Labuan kuminaa munggui ngavi nohizudan doid Tana Pisompuuvan doiti di kavavagu.
Minoboos ih Poniikoon Koisaan Papaabal Labuan, Jainuddin Djimin do sakadai diho nopo nga kapaampai do 100 hinapatan ih potitikid do iso hinapatan nosuangan do mogisuusuvai taakanon kigatang do RM100 iso.
“Kopotikidan sakadai diti nopo nga pataakon migontob-gontob om montok ponimpuunan kiginumu do 34 mogiigizon nokotoimo,” ka dau di ontok pinopotikid do sakadai diho.
Kinopotikidan do sakadai diho nopo nga nakapanau doid hongkod ponombuhuzan Tunas Hijau doid Sungai Lada ih pinataak maza kalaalahanon tumahib papanau kulita (pandu lalu).
Mogiigizon ngavi di nokotoimo nopo nga kapaampai do munggui ngavi mantad piipio kampung miaga ko Kg Rancha Rancha, Ganggarak, Sungai Lada, Sungai Bedaun om Batu Arang.
Poingampai nogi potindapou montok pinopotunui do sakadai diho ih Potunud Koupisan Kopoihaan Labuan ih Ab Rasil Hajatil om puu ngavi do koisaan papaabal nokomoi.
Pinopointahang ih Jainuddin do gontob sumusuut kopotunuzan do sakadai diho nopo nga ontok Tadau Koduvo doid natadon do KKMM, hinominon do koupisan ngavi id siibo do Komontilian Komunikasi om Multimedia Malaysia.
Nakapanau oh pinituubungan abal di ontok kahapas oh kinapataakan do sakadai diho.
Nasagaan no do Momuu’an Mangazu Kaamatan Pogun Sabah 2022 do tema Kaamatan toun baino nopo nga ‘Kaamatan Monunduan do Winorun’ toi ko id boos do tangaa, ‘Kaamatan Monunduvan do Vinoun’.
Iho nopo nga pinointahang di Kumoduvo Vozoon Montili Sabah Datuk Seri Dr Jeffrey G Kitingan sabaagi Poniikoon Mangazu Kaamatan Pogun Sabah 2022 di kahapas oh miting koiso momuu’an diho di minggu nakatahib.
“Nasagaan nogi oh tema diho doid nuhudan tohu boos kapaampai do Malazu om nogi English,” ka dau tu isido po nogi vagu oh Kumoduvo Polosidin do Koisaan Koubasanan Kadazan Dusun (KDCA).
Tema diho id boos do English nopo nga ‘Kaamatan Ensouls Nature’ om id boos Malazu nopo nga ‘Kaamatan Menjiwai Alam Semulajadi’.
Di kahapas minoniikoon do miting diho, pinopointahang nogi Dr Jeffrey do kopotimpuunan Kaamatan Nazatan Pogun Sabah do ontok 1 Mei nopo nga kaanjul doiho id uvang Keningau.
Kinootuson do miting mamadadi do Keningau sabaagi do izonon potimpuun Kaamatan pogun Sabah tinoimo miampai kounsikaan di Upisol Uvang Keningau, Walter Kenson.
Tumanud di Dr Jeffrey tu isido po nogi vagu oh Montili Pomutanaman om Ponginsadaan do Kaamatan nopo nga iso lahan do tinau Kadazan Dusun Murut popotungkus do koubasanan kumaa sinakagon kavavagu ngavi.
“Suvai mantad dii, Kaamatan nga izanan nogi montok popointutun do ponombuhuzan kagazat doiti pogun Sabah maza do abaabazan kapaampai pokitanan koubasanan om kinoizonon ngavi togingo,” ka dau tu isido po nogi vagu oh Puu Parlimen Keningau.
Agazo kahansanan di Dr Jeffrey do kapanaak oh panaandakan Kaamatan do komogoton toihaan, kopiumanan poingkavas ningkokoton koposizon om nogi popobuu pongindopuan di kapaampai koubasanan om dagang tinoodo mantad koubasanan.
Agazo koozo kounsikaan kumaa Minamangun tu muzu-buzu nodi oh tohuod kumaa munggui ngavi notutudan hamin doid Kg Landung Ayang doiti ih nakapaampai kiginumu do 176 hamin.
Tohuod di tadau baino (21/2) nopo nga pinobuzu di Shawn Davey, songuhun mongingindapu om nogi Kumoduvo Monguhud Parti Solidariti Tanah Airku (STAR) Sabah montok uvang Parlimen Kudat.
“Tohuod dagai montok monginggaan kobohingkaangan otoguvang do mogigizon ngavi ih nakapaampai do 1762 tuhun,” ka dau ih tinanud nogi do kinouvangan ngavi do momuu’an parti nokomoi.
Nokointahang di Shawn iho di ontok minongoi paatod do tohuod kuminaa munggui notutudan hamin ngavi ih baino diti pointindooi naamot doiho id Hamin Titimungon Tuhun Ginumuan Tun Musthapha doiti.
Tumanud di Shawn, suvai ko pinopotunui do tohuod, kinaangazan dioho doid pinoizanan naamot do mogiigizon ngavi diho nopo nga montok nogi do mintong nung poingkuo pogiigizon dioho.
“Maza do kotombuhuzan diti, ahansan izikoi do kapanaak kotuhungan montok monguhan do kobohingkaangan ngavi di otoguvang dioho poompus timpu mandad do otonduhi oh hamin ngavi dioho di notutudan,” ka dau.
Minoboos ih Shawn do montok kobohingkaangan di otoguvang, papanau nogi do pibaasan oh parti buu’anon disido montok mogium lahan manakadai do okon noopo ko ih munggui baino nga montok nogi do kaantakan ontok timpu dumonto.
Agazo kahansanan di Shawn do kaanu nogi izioho monuhung kumaa mogiigizon montok monuidong mahik do hamin dioho miampai do hobi avasi.
“Bii’on tokou nogi montok monoodo do hamin di ouhud maza do blok ngavi om nogi sunsuzon konkrit mooi do ogingo nodi oh koizonon pomuhominan dioho,” ka di Shawn.
Montok diho, minggisom ih Shawn monongkiboos miampai koupisan ngavi montok pahabus kousinan panakadai monooodo do hamin ngavi notutudan doid Kg Landung Ayang kaampai no doid pototongkop uvang diti.
Poimogonon oh Koisaan Sinompuruan Tinaru Sabah (Pandaras) do toduruk tadau diti montok monimpuun papanau do abaabayan koburuon tinaru ngawi poinsompuru id suang do koisaan nokomoi.
Minoboros ih Montiri Komulakan om Sipoot Datuk Ellron Alfred Angin do koponuridangan Koisaan Pandaras nopo nga kopiontok kopio do timpu diti montok manaak koobian kumaa tulun ngawi mamasok Sabah.
“Agayo kalansanan tokou do kaanu daa Pandaras monoguang papanau do abaabayan ngawi montok papasarabak po do kopurimanan pointalang pomusarahan id pialatan tulun mamasok ngawi,” ka di Ellron.
Noboros di Ellron ilo tu isio po nogi kawagu oh Puru Lansanon Koundangan Pogun (ADUN) Sook di ontok minamaramit kinorumaan do tinimungan di Pahaka Mayo Leonard Andreas id walai di Ellron hilo id Kg Biah Tanga di songkoniab.
Naamot dilo pinopointalang ih Porosidin Pandaras, Kalawon Jenuin Bungkak do koisaan dilo baino nopo nga kiwaa no do 7000 puru mantad pototongkop pogun Sabah.
Oliyab nogi Ellron minamaramit do kopoilaan kokomoi Pandaras tu ka dau, koisaan dilo nopo nga kopiwaya nogi do bontolon om pinggisaman do Parti Solidariti Tanah Airku (STAR) Sabah.
Noboros di Ellron ilo id koobian dau sabaagi do momuruan takawas parti ih poingigit karaja do kumoduwo porosidin do Parti Star.
Tumingan oh Kelab Belia Prihatin (KBP) mananom do 2,200 guas kayu id pototongkop Malaysia ih kapaampai do 5,500 komulakan om 11,000 tangaanak kiumur 4-6 toun.
Abaabayan pinotimpuun di Kumoduwo Boyoon Montiri Datuk Dr Jeffrey G Kitingan nopo dilo nga toguangon maya do abaabayan ‘We Be-Leaf Togethet’ (WBT) ih kopohisop 55,000kg karbon do tikid toun.
“Maya do abaabayan diti, karamit oh sukod wagu ngawi do toilaan om kopurimanan montok momogompi do koiyonon posorili om nogi talun sandad,” ka di Dr Jeffrey tu isio po nogi wagu oh Montiri Pomutanaman om Ponginsadaan Sabah.
Tumanud di Rijal Mustafa om ih Luqman Hakim sabaagi monoina secretariat KBP do kinopotimpuunan id Putatan nopo dilo nga noomungan do 200 tangaanak minananom do 156 guas kouwaan.
Abaabayan dilo nga nakapaampai nogi do tinimungan tabaal binuruan di Dr Yasmin Ooi mantad Fakulti Taakanon Universiti Malaysia Sabah (UMS) om tangaanak sikul ngawi do Tadika Taman Jumbo.
Kinohompitan do tangaanak tadika mananom do guas kouwaan dilo nga iso nogi oh pongitanan kumaa tulun sompomogunan lobi po do sukod wagu ngawi montok kosuhulon manamong do koiyonon posorili.
Montok kinohompitan tangaanak mananom guas tanom dilo, noboros di Dr Jeffrey do laang dilo nga kopoinsiriba nogi do kaantakan okudi taakanon om kobolingkangan taakanon okudi vitamin montok tangaanak om tulun kinoiyonon ngawi.
Id koobian do porinta pogun Sabah, pinopotunui ih Dr Jeffrey do toluod kousinan RM10,000 montok mananom do guas kayu ngawi ih toguangon do KBP.
Abaabayan kinopotimpuunan dilo nopo nga nakapanau hilo id Tabika Perpaduan Jumbo B Kg Muhibbah, Putatan.
Nokolimbou oh tinimungan monintogu Karate Labuan do amas montok boogian Junior Kumite Kokusaian 55kg id Pisintoguan Karate Senior Kabansaan Ko-40, Kadet om Komulakan Kabansaan Ko-30 di piipiro tadau nakatalib.
Amas dilo nopo nga nolimbou minaya di Adib Abdullah Mohd Dzulfadly soira nakaanu isio mangala di monintogu karate mantad Selangor.
Bobos tohuri nopo do Labuan nakamanang do amas id pisintoguan karate dilo nga di ontok toun 2011 minaya boogian koonduan kumite senior 68kg.
Monintogu koonduan ih Nur Aneesa Aira Binti Mohamad Affendi nopo dau nga nokolimbou koduwo montok boogian kadet kumite -47kg soira do au nakasaap di monintogu do karate mantad Selangor.
Songulun po kawagu oh monintogu karate koonduan minobi do Labuan nokolimbou kotolu minaya di Nur Aneesa Aira montok boogian kadet koonduan.
Naamot dilo, ih Muhammad Isyraf Faiz Bin Mohd Ismifarizal nopo wagu dau nga nokolimbou kotolu montok boogian kadet kumite kokusaian +70kg.
Agayo kalansanan do kaanu daa tinimungan karate Labuan sumigampot taangaian tosonong ontok tadau koduwo do pisintoguan dilo kapanau hilo id stadium poinlontop MPSJ, Serdang Raya, Selangor.
NGIOP id kalender Kadazandusun nopo nga wulan kaapat, timpu doung kapangaan mongomot, mongiop toi ko monoud do parai montok doropion id padsung, torutip toi ko tangkob.
Ontok no do timpu doung kopulian mongomot dilo do pupusan oh pitabangan mongomot miampai do ababayan ‘Pasawit Linggaman’.
“Ababayan Pasawit Linggaman nopo nga ponokotanda do inggaa nodi omoton om doropion po di naamot oh Linggaman montok gunoon ontok timpu pangamatan dumontol,” ka do kointalangan mantad iso tinimungan mitatabang id Melalap, Tenom di tadau koonom toun 2018.
Agayo kaarapadan do tinimungan mitatabang dilo tu kapaampai nogi do sukod wagu om ih songingkaraja ngawi do porinta toi ko kompeni.
Helmy Dzulkifli, 30-an, songulun surupu id kolinik kolidasan hiti nga mongumoh nogi miampai do poingamung nogi id tabang dilo.
Timpu koundarangan, pompod minggu om timpu ponong sodopon gunoon dau montok tumabang posulion id dumoh dau.
Kalender Kadazandusun Mikat nopo nga wulan kolimo, osiliu do timpu panaandakan Kaamatan, papasalakoi sunduan do Bambarayon ih natatak id linagob, naarab id tindalanon om monongkounsikou kinosokodungan do Bambarayon minanaak asil tosima do parai om mantad dii mogirumoh-rumoh do moginakan mongunsikou do parai koburol.
Ontok timpu Ngiop om Mikat diti nga osiliu nogi do timpu monoguang norukutan karaja miagal ko mongintalun, mongimbawang, poposonong do walai om manamong do koburu-buruon.
Sumuhut do Mikat nopo nga Mahas id wulan koonom montok timpu manaras patatakan do parai montok tonomon ontok timpu pongumaan rumikot.
GAJAH id Borneo kapaampai do Sabah om Kalimantan nopo nga mantad kawo do pigmi.
Ponoriukan mantad Universiti Colombia pinopointalang do Pigmi Borneo nopo nga miagal kawo do gajah ngawi id tindal tagayo do Asia om nogi Sumatera.
Gajah Pigmi nopo nga noilaan do iso kawo do gajah di bobos tokoro.
Gajah id Sabah kiwaa piagalan do DNA do gajah id Sri Lanka, India, Bhutan, Bangladesh, Thailand, Laos, Vietnam, Kemboja, Semenanjung Malaysia om nogi Sumatera.
Susuian di au nokosurat pinopointalang do gajah id Sabah nopo nga nowit do tulun topurak di pikiikiro do 100 toun pogulu.
Tinomod kaaka do tulun topurak mogowit oh gajah di bobos tokoro tu orulan no do poporumpos id kapal daat.
Om pinotindal oh gajah timpuun ngawi dii id Sabah montok gunoon mamagayat do kayu tagayo tinagad wonsoion do kakamot koburu-buruon.
Susuian di nokosurat pinopointalang do kiwaa pikiikiro do 1,410 tinan gajah id Sabah ih poingiyon id kotolunan poingopi ngawi ponong id Kinabatangan, Kalabakan, Nulu Rara om Sarayo Segama.
Pigmi Gajah Borneo di kiumur do onom wulan nopo nga kilinawoi do 1.5 meter om do naamot gajah di nosukod kiumur do tolu gisom limo toun nopo nga kilinawoi do 2.5 meter. Naamot dilo, pikiikiro do apasi oh gajah poompus 70 toun.
Gajah Pigmi nopo nga orohian mimpanau sontinimungan om kosoruan nopo nga opikito-kito id susui do bawang Kinabatangan montok poposogit do tinan tu gajah nopo nga obinlosuan.
Kowoyo-woyoon do gajah pigmi id Sabah nopo nga odomon om orohian minsomok do kinoiyonon tulun.
Miagal no dilo susui di Abel Gintod, 50, songulun surupu mintamong kotolunan id Maliau Basin, Tawau.
“Gajah id Maliau Basin nopo nga odomon, orohian mongoi id koiyonon do tulun om orohian nogi mimpanau id wawayaan do tulun,” ka di Abel.
Di ontok toun 2018, kiwaa nogi naantakan do songinan gajah minongoi id iso kantin sikul hilo id Telupid.
Montok kinaantakan dilo, minongomih ih Dr Nurzhafarina Othman, songulun tabaal gajah do kaantakan dilo nopo nga iso kowoyo-woyoon tosonong do gajah id Sabah kumaa pogiigiyon do tulun.
“Nung rumikot nopo gajah id koiyonon do tulun om au no do tulun undoronokon nga kopogowit iri do kowoyo-woyoon tosonong do gajah miampai do au mongindaraat pogiigiyon do tulun,” ka dau.
Nokointalang nogi kawagu dau do Gajah Borneo nopo nga mumbal no do mubas poimpasi id koiyonon do tulun.
Poingkuro po ka disio, kowoyo-woyoon tosonong do gajah obuli sumimban nung indaraaton no do tulun miagal ko sunsurahon ontok mangakan-ngakan.
Karait kinorikatan do gajah id kantin, noboros di Dr Nurzhafarina do iri nopo nga nokointonod do ogumu takan-akanon id koiyonon dilo di rikoton do gajah mangakan miagal ko puntih.
TAMBUNAN: Nokoimagon oh sunsuyon tayid id Kg Monsorulung pikiikiro do turu kilometer mantad hiti montok manaak kounalan kumaa mogigiyon ngawi.
Sunsuyon tayid nopo dilo nga pinoimagon di Kumoduwo Boyoon Montiri Datuk Seri Dr Jeffrey G Kitingan tu isio po nogi kawagu oh pinapalabus do kopoobian kousinan pinomonsoi do sunsuyon nokomoi.
“Nowonsoi oh kounalan sunsuyon tayid diti id siriba do kopoobian kousinan projek tongokodo labus kakadaian di imburuon kopio do mogigiyon,” ka dau tu isio po nogi kawagu oh Puru Lansanon Koundangan Pogun montok Tambunan.
Sunsuyon tayid nopo dilo nga koburu-buruon kopio mogigiyon montok misoborong mongoi id pabpanahan om nogi susumikul ngawi di tumoguang do kaparagatan sikul.
Poingampai nogi potindapou do ontok dilo ih Upisor Watas Tambunan Jumain Abdul Ghani om ih Momuruan Koburuon Mogigiyon (PPM) Tambunan Alexius Kiob.
Pogulu ih laid dilo, pinopobuyu oh mogigiyon do pokiinsianan diolo mokiwonsoi do sunsuyon nokomoi tu nooruwan naraag di ontok madaat pomogunan di toun 2021.
Sabaagi Montiri Pomutanaman om Ponginsadaan, opusou kopio ih Dr Jeffrey do kobolingkangan otoguang mogigiyon lobi po kopio do kopohompit do kounalan popoburu pomutanaman.
KENINGAU: Awayaan nodi oh talun-alun Kg Ulu Kikiran – Kg Matanoi soira nowonsoi mantad pininggisaman di Panakadai Montiri Karaja Tagayo Datuk Robert Tawik.
Ontok minongoi kakap do talun-alun dilo, nasantaban ih Robert tu iyau po nogi kawagu oh Puru Lansanon Koundangan Pogun (ADUN) Bingkor do kinotondulian sinonong do talun-alun id Apin-Apin dilo.
“Poingampai nogi notonduli oh sinonong do talun-alun Kg Umpason soira nowonsoi di kawawagu,” ka di Robert.
Montok kinotondulian sinonong do talun-alun dilo, pinopointalang do kounsikaan diolo oh mogigiyon ngawi id kampung-kampung kohompit tu baino diti awaawasiu nodi yoolo mirangkat do asil tanom.
Poingampai nogi potindapou minooi kakap do ontok dilo ih Pemaju Mukim (PM) Apin-Apin Dennis Joakim, PM Bingkor George Dairie om PM Tuarid Rahman Bidin.
Pogulu ih laid diti, talun-alun Ulu Kikiran – Matanoi nopo nga au awayaan mantad no do nooruwan naraag, alaid nokologos au nowonsoi om au nalanggaan.
Baino diti, awayaan nodi oh talun-alun dilo do oinsanan padsakaian kaampai no korita ngawi tongookodo.
Naamot dilo, talun-alun Kg Umpason nopo nga oponsol kopio montok mogigiyon papalabus do asil tanom diolo miagal ko sawit, gata, punti om susuai po.
NGARAN do Tambunan nopo nga nokoimbulai mantad karayahan duwo susumangod tosiou pogulu ih Gombunan om Tamadon.
Pinioput oh ngaran duwo susumangod diti.
‘Tam-‘ nopo nga mantad ngaran di Tamadon om ‘-bunan’ nopo nga mantad ngaran di Gombunan.
Montok kasarahan do duwo susumangod dilo, pinoingkakat oh duwo tiningulun id kakadaian Tambunan.
Tiningulun dilo pinungaranan do Tugu Tambunan.
Tugu dilo winonsoi di Gundohing Stanislaus Kasun, songulun tabaal momolukis mantad Tambunan.
Baino diti, kakadaian Tambunan nopo nga pikiikiro do 75 kilometer mantad Kota Kinabalu.
Orikot oh kakadaian Tambunan sumakai do korita pikiikiro do 90 minit mantad longkod pogun Sabah, Kota Kinabalu.
Tumanud susuian, ontok pogulu, Tambunan nopo nga talun toomod, aiso po tulun mogigiyon.
Kotolunan id Tambunan noponu do suang talun kaampai no limbata om tambadau.
Notimpuunan oh Tambunan niyonon do tulun soira nokorikot oh minogundaliu mantad Nunuk Ragang.
Tinimungan mogigiyon timpuun do nokorikot nopo nga linuguan di Gombunan.
Ih Gombunan nopo nga songulun mantad piipiro luguan susumangod mantad Nunuk Ragang.
Suai ko osiou, ih Gombunan nga osonong nogi.
Ontok diri, aiso po ngaran do kinoiyonon dilo.
Tambunan Nakaanu Ngaran Mantad Duwo Susumangod
KENINGAU: Kinaantakan kinotutudan hamin doid Kg Ansip Tengah doiti nokotoimo kopodulian di Puu Hansanon Koundangan Pogun (ADUN) Sook Datuk Ellron Alfred Angin.
Kinotutudan diho naantakan kuminaa paganakan di Voo Chung Ching di ontok 18 Januari nakatahib om nakaambit iho do kosianan mantad di Ellron tu isido po nogi vagu oh Montili Komuhakan om Sipoot Sabah.
“Montok kinosusaan diti, onuan tokou oh paganakan di Voo ponuhungan montok mononduhi pogiigizon dioho di natagakan saviavi kagaaganapan pogiigizon,” ka dosido ontok minooi kakap di Tadau Minggu.
Montok kotuhungan, noboos di Ellron do minggisom oh koobian dosido mogium ontodon ponuhung kousinan om nogi ponuhung popoingkakat vagu do hamin.
Naamot diho agazo koozo ponongkotohuadan di Voo montok kinoikatan di Ellron om ahansan isido do kivaa abal tavasi do otoimo toduuk tadau diti.
Kotoinaan Gakit Misoboong Bavang Timpayasa Noikot Kagazat
PENAMPANG: Pamanaan misoboong bavang id kogumuan kinoizonon doid pogun Sabah kakal momoguno padsakazan vaig miaga ko gakit tu kakal aiso kounalan sunsuzon.
Iho nopo nga pinointahang di Momuu’an Kobuu’on Mogigizon (PPM) Moyog Joe Suleiman ontok kinotombuhuzon dosido doiho id Kg Timpayasa doiti di au po ahaid mantad baino.
“Ingkaa no mogiigizon doiti kaampai no upisol polinta ngavi di moi kakap montok misoboong do bavang sumakai do gakit,” ka dosido.
Poingkuo po ka di Joe, kalaalahanon do mogiigizon monoina do gakit diho kagazat kozo tu momoguno izioho dukug mamagazat gakit misoboong.
Tumanud di Joe, agazo koozo kounalan do gakit diho montok gunoon do mogiigizon kaampai no tanak sikul ngavi montok mugad sikul om mugad doid isoiso kinoizonon mampazat do abaabazan sikul.
Montok popomogot po do pogiigizon tuhun ngavi doid kokompungan diho, poinhansan nodi do kivaa palan polinta monuhung manaak kounalan komogoton.
KOTA KINABALU: Kounsikaan montok kotumbayaan om kapagangatan sumompuru id Parti Solidariti Tanah Airku (STAR) Sabah nga tumilombus ikoi tumoguang pulitik maya do parti kawawagu.
Ilo nopo nga noboros di Puru Lansanon Koundangan Pogun (ADUN) Melalap Datuk Peter Anthony montok kinapagangatan di Kumoduwo Boyoon Montiri Datuk Seri Dr Jeffrey G Kitingan mamung do STAR.
“Manaak ikoi do kopoilaan karait do parti kawawagu dilo toduruk tadau diti,” ka di Peter.
Poingkuro po ka di Peter, tumilombus isio monokiboros karait do pisompuruan tulun Momogun Sabah.
Pinopointalang nogi Peter do minggisom nogi isio monoguang do pisompuruan parti pulitik ngawi binuruan om sokodungon do tulun mamasok Momogun Sabah.
Ontok luminabus miampai di ADUN Limbahau Datuk Juil Nuatim mantad Parti Warisan Sabah, pinopolombus ih Dr Jeffrey tu isio po nogi kawagu oh Porosidin STAR do kapagangatan kumaa di Peter, Juil nogi nogi Peto Galim (ADUN Inanam) montok mamung do STAR.
Ellron Nosiliu Tindapou Pirumaan Kalawon Pensiangan
KENINGAU: Nakapanau oh Pirumaan Kalawon momuruan Parti Solidariti Tanah Airku (STAR) Sabah Boogian Nabawan ih notindapahan di Montiri Komulakan om Sipoot Sabah Datuk Ellron Alfred Angin.
Ontok pinirumaan dilo, pinopointalang ih Ellron do winakas momuruan pulitik id boogian ngawi oponsol kopio montok mongintutun do toguangon manakadai mogigiyon rumamit do kounalan mantad porinta.
“Agayo kalansanan do parti do kaanu oh momuruan ngawi STAR id Boogian Nabawan papawakas do ponoguangan kumaa mogigiyon id watas,” ka di Ellron tu isio po nogi kawagu oh Kumoduwo Porosidin do Parti STAR Sabah.
Pirumaan nakapanau id Mee Woo Resort nopo dilo nga nakapaampai nogi do kinopotunuian foom kosuangan kumaa parti doid parti boogian STAR Nabawan.
Pinopotunui do foom kosuangan nopo nga ih songulun momuruan kinoiyonon id watas Nabawan, Empir Andingos.
Poingampai nogi potindapou do ontok dilo ih Luguan Boogian STAR Nabawan, Osman Aganduk, Monunurat Pulitik di Montiri, Jre Jreneus Pagut, Exco Koonduan STAR Sabah, Rashna Angin om momuruan ngawi parti dilo id Boogian Sook.
MID, UMS Misokodung Momonsoi Ponolidikan Kopotundaan Kousahawanan
KOTA KINABALU: Koporintaan Kopotundaan Pomorunan (MID) misokodung miampai do Univositi Malaysia Sabah (UMS) montok momonsoi ponolidika kopotundaan kousahawanan id pogun Sabah.
Montiri dilo’, Datuk Dr. Joachim Gunsalam minoboros, pinonolidikan diti timpuunan do tulan Koiso’ 2022 om maganu ilo’ do timpu solinaid 8 tulan montok momongo.
Ka disio, asil ponolidikan diti, iso’ Palan Tindakan Transformasi Kopotundaan Kousahawanan Sabah 2023 – 2028 maan wonsoiyo’ sabaagi rikoton toi puralan kopoindalanan ababayan kopotundaan kousahawanan kumaa oinsanan kotinanan di poinggompit.
“Palan diti papaatag nogi’ do pomorunan om asil nimbulayan (produk) di kosudong id tikid watas id pogun Sabah miampai mintong intodonon sandad di poinsodia’.
“Mantad haro no o palan diti, tikid watas pasanganu kointutunan pomorunan toi produk i kopokito do watas dilo’,” ka disio ontok minonimbar ponguhotan mantad Puru Lintuhun Koundangan Pogun (ADUN) Tempasuk, Mohd. Arshad Bistari id Pitimbungakan Lintuhun Koundangan Pogun (DUN) Sabah do hiti di baino’.
I Mohd. Arshad minuhot om poingkuro o bohogian komontirian do koponguhup id sunduk kogogonopan om kousinan sabaagi pongunsuban kumaa tongo’ mongingindapu’ kokomoi Ababayan Kousahawanan Iso’ Produk Iso’ Kampung i poindalanon id watas DUN Tempasuk.
Dr. Joachim po nogi’ Kumoduo Boyoon Montiri minoboros, Ababayan Iso’ Watas Iso’ Pomorunan (SDSI) tinimpuunan pinopointutun doid Malaysia di toun 1992 sabaagi Iso’ Kampung Iso’ Produk (SKSP) miampai maganu nawawayaan Ababayan One Village One Product (OVOP) mantad Jipun i nokotimpuun pointonod toun 1979.
Di toun 2002, ka disio, ababayan diti pinoinggayo suminili’ Iso’ Kampung Iso’ Pomorunan (SKSI) om talib dino nonuan ngaran wagu kuminaa SDSI di toun 2003.
“Ababayan SDSI nopo nga’ iso’ ababayan kopotundaan ikonomi i koponguhup kumaa koingkawason nindopuan di poompus om potilombus dino kapanahak waya’ kumaa kasasanangan rayat do poinpuli nogi’ mogigiyon koiyonon o kosuul no.
“Tuduan kopotundaan ababayan SDSI nopo nga’ montok poposindak produk nokoiyonon sabaagi pomorunan di kiginaras koburu’ kopiongoi di kopotundaan kousahawanan i kiginaras monokitopong,” ka disio.
Pinointalang disio, koposuulan do ababayan diti moningkanan do tolu sunduk ilo’ nopo nga’ mongimbulai mogigiyon mongungusaha’ di ‘kreatif’ om ‘ki’inovasi’ maya’ do ababayan sosio-ikonomi miampai mogigiyon;
mongimbulai pomorunan kitopong pomorunan Okoro’ om Gonsuhatan (IKS) i poburuon miampai komersil mimpau poombitanan pongindopuan di kiginaras asangal om kiginaras koburu’ nogi’ kiharo romut gatang ikonomi;
om mongimbulai produk ‘unik’ i aanu pointutunan do sosonginan watas toi kosuulon nokoiyonon i kapanahak kointutunan kumaa watas nokomoi.
Montok popisuai di Produk SDSI om produk pomorunan suai, kosudongan ponontuan produk SDSI pinointutunan, ka disio, i minoboros, iri no produk i koponumboyo’ sokukuri’ do duo kriteria i maan okunai sabaagi produk SDSI, ilo’ nopo nga’ ababayan i kapaampai do mogigiyon nokoiyonon; produk di ‘unik’;
pomogunaan intodonon nokoiyonon; pongimbulayan romut gatang ikonomi;
om kosiwatan pakarajaan.
“Kopotundaan projik ngaawi SDSI pibohogion tumanud kluster toi kaganaan ninggisaman tumanud di ginumu’ mongungusaha’, kasagaanpidagangan produk om intodonon tahata’.
“Miampai poinpuli, kopotundaan produk SDSI pinibahagi kumaa 4 kluster ilo’ noponga’ kluster produk takanon om tinumon; kluster homestay; kluster produk kraf; om kluster produk kolidasan,” ka di Dr. Joachim po nogi’ ADUN Kundasang.
Id nayatan koporintaan pogun, ka disio, MID maya’ Koupisan Kopotundaan Pomorunan om Ponolidikan (DIDR) pinopointutun ababayan “1 District 1 Small Industry” (OD1SI).
Pinointalang disio, konsep ababayan diti nopo nga’ miagal di ababayan SDSI ilo’ nopo nga’ mongintutun di tongo’ mongungusaha’ i momonsoi produk momoguno kosusukupan nokoiyonon nogi’ kiharo kosiwatan montok ruhangan gatang om potilombus dino pointangaon kumaa nayatan global.
“Maan poiradan montok watas Matunggong, bohogian DIDR minomili’ Pomorunan Gong om Manik sabaagi A babayan OD1SI sabab Pomorunan Gong om Manik nopo nga’ kointutunan osuul montok watas diti. Suai ko ilo’, kopongimbulai ilo’ do lobi kogumu’ mongungusaha’ om manahak kosiwatan pakarajaan kumaa mogigiyon pososorili’ dilo’.
“Montok nombo-nombo watas i pasanganu kosudongan di pinatatap id ababayan OD1SI, bohogian koporintaan pogun toririmo minggisom monguhup puru mogigiyon di poinggompit.
“Wookon ponguhupan di patahakon nopo nga’ miagal do ponguhupan misin toi kakamot montok papasanang puru mogigiyon momonsoi produk di osonong om gatang di poinpatut;
manahak kurusus toi pingludaan kumaa puru mogigiyon nokoiyonon mooi do lobi kogumu’ i kikorohian tumanud ababayan diti om potilombus dino manahak kosiwatan pakarajaan;
kapamansaian bingkil montok puru mogigiyon nokoiyonon momonsoi om papadagang produk diolo’ kumaa momomoli;
om produk ngaawi’ di owonsoi maya’ Ababayan OD1SI owiton tumanud tongo’ ekspo id suang om labus pogun nogi’ padagangon id Longkod Produk IKS id poliliput Sabah,” ka disio.
KOTA KINABALU: Boyoon Montiri, Datuk Seri Hajiji Haji Noor mimang do Komontirian Ponombuluyan, Seni om Koubasanan (MOTAC) nogi’ kotinanan dau id Sabah monguhup pomorunan ponombuluyan id pogun diti i noumpadanan gagama’ do pandemik Covid-19.
Ka disio, tongo’ popoburu’ pomorunan ponombuluyan id Sabah nokopuriman kopio waya’ araat mantad Covid-19.
“Suai ko’ Komontirian Ponombuluyan, Koubasanan om Sandad Posorili’ Sabah (KePKAS), mimang tokou nogi’ do MOTAC monguhup papasarok om mononduli’ kawagu pomorunan ponombuluyan pogun diti.
“Iti kaampai no mongungusaha’ ponombuluyan mimpau do mogigiyon i momoguno sokodung montok monguhup mononduli’ ababayan soira’ noumpadanan kopio gama-gama’ do pandemik Covid-19.
“Koporintaan Pogun Gabungan Rakyat Sabah (GRS) mimang do papatantu’ siktor ponombuluyan koguli’ asarok om kosili iso’ mononoluod tosuul kumaa nindopuan pogun,” ka di Hajiji pinoposotol.
Minoboros isio dilo’ ontok minamaramit kinotombuluyan tapantang di Kumoduo Montiri MOTAC, Datuk Seri Dr. Santhara Kumar A/L Ramanaidu id kinoiyonon disio doid Sri Gaya do hiti di tadau baino’.
Nonuan i Hajiji kopointalangan kokomoi tonggungan om surupukaraja’ koupisan nogi’ kotinanan MOTAC id Sabah di Dr. Santhara om luguan ngaawi’ koupisan nogi’ kotinanan komontirian dilo’ di nokorikot.
Nokotindapou nogi’ i Monunurat Pulitik Boyoon Montiri, Datuk Dr. Roland Chia om tongo’ luguan koupisan om kotinanan MOTAC id Sabah.
Projik Ecolinc Kinabalu Nokoponsupu’ Pisokodungan Ogirot Koporintaan, Mogigiyon
RANAU: Projik Ecolinc Kinabalu nakalantoi do minonsupu’ pisokodungan di ogirot id pialatan do koporintaan om mogigiyon id koponguludan intodonon sandad posorili’ miampai po’ompus.
Kumoduo Boyoon Montiri, Datuk Dr. Joachim Gundalam i oondos di naangayan diti minoboros, atalang ilo’ kopokito tonggungan koporintaan monguhup mogigiyon okon nopo ko’ id ababayan kapampai do kopomogompian sandad posorili’ nga’ nogi’ id sunduk kopotundaan kogoosan tinan om kopotundaan gontob kopoposion.
Minoboros isio dilo’ ontok pinopoimagon Balai Komuniti Kampung Bundu Tuhan om kinopoimpuunan tolu wawayaan wagu projik dilo’ id ababayan i pinapanau doid kampung nokomoi di konihab.
Projik Ecolinc Kinabalu diti tinimpuunan maya’ iso’ ponolidikan do ERE Consultant di toun 2011 i kihontolon do mintong di kogunaan om kosuulan koponuridongan ‘ecological linkage’ i koporomut do duo taman tindal bobos agayo Taman Taman Sabah, ilo’ nopo nga’ Crocker Range Park om Kinabalu Park.
“Id timpu dilo’, maso ku po sabaagi Ponorikohon Kotinanan Mongingigit Tonggungan Taman Taman Sabah.
Sokodung ku kohondot kopoindalanan projik Ecolinc i ointutunan sabaagi ‘Projek Wildlife Corridor’ (koridor mamamasi lalang) di ontok dilo’ amu’ noiman-iman.
“Tadau diti, Projik Ecolinc ‘nosusu’ om pinoindalan id Kampung Bundu Tuhan. Oondos oku kopio do kinalantaion diti,” ka di Dr. Joachim po nogi’ Puru Lintuhun Koundangan Pogun (ADUN) Kundasan.
Pinointalang disio, Memorandum Pirotian (MoU) id pialatan goduduo bohogian nokopikogos pointonod di tulan Kohopod om Duo 2014 po.
Pisokodungan diti pinokitanan miampai kinapamansaian longkod pombibitan sayat (nursery) di toun 2015 om pinoimagon di tulan Kolimo 2016.
Kinapamansaian nursery diti kihontolon montok popoturundus do ababayan koponondulianan gouton om watas noinraagan.
Lobi 2,000 tanak kayu aanu poiyonon id nursery diti montok tonomon doid Kampung Bundu Tuhan nogi’ pipiro kampung nopili’ di suai.
Suai ko ilo’, Mogigiyon Kampung Bundu Tuhan nga’ pinogompit miampai mitilombus doid ababayan pomutanaman po’ompus.
“Oilaan tokou do kogumuan mogigiyon Kampung Bundu Tuhan nokogompit id ababayan pomutanaman sabaagi intodonon nindopuan tosuul.
“Projik Ecolinc Kinabalu pinopointutun sistem pomutanaman tosonong hinombo do lobi osuau sandad posorili’.
“Ababayan diti pinoindalan miampai opiantangan kopio om ninggonopan do pinsingilaan nogi’ pingludaan aplikasi pomutanaman ‘lestari’.
Tangabaal mantad Univositi Malaysia Sabah (UMS) nga’ nalap do pinapatahak kopoilaan kokomoi kararalano’ pomutanaman ‘mampan’.
“Asil pomutanaman okon nopo ko’ asil di mata’ nga nogi’ i nowonsoi miagal do serunding tuhau, jaruk kinotuan om kinapamansaian baja kompos,” ka disio.
Di toun 2019 gisom noondo, ka disio, mogigiyon Kampung Bundu Tuhan nakaramit kinoinggumuon mantad sunduk kopolobusan asil pomutanaman om nakaanu kinoingkawason mantad sunduk nindopuan.
“Tadau baino’ diti, nokito tokou asil pisokodungan ogirot diti maya’ kinopoimaganan Balai Komuniti Kampung Bundu Tuhan.
“Balai Komuniti diti tinuridong miampai ponguhupan kousinan i pinatahak do bohogian Projik Ecolinc Kinabalu id sahau ababayan EU-REDD+/
“Balai Komuniti diti silihon do longkod kopoindalanan karaja’ do Komitikuasa’ Mongingit Tonggungan Gouton Umoligan Mogigiyon (Winokok) Bundu Tuhan,” ka di Dr. Joachim i po nogi’ Montiri Kopotundaan Pomorunan (MID).
Ka disio kawagu, mantad no do haro balai diti, koinsanai kopoindalanan karaja’ hal kapaampai do gouton Winokok aanu popoindalan miampai lobi kasanang om osimbayan.
Suai ko’ mantad kinopoimaganan Balai Komuniti, Bohogian Komuniti Bundu Tuhan nga’ karamit nogi’ do 14 unit bangkala’ komira pinotoluod do Projik Ecolinc Kinabalu.
Bangkala’ komira diti aanu gunoon montok kapanamangan gouton Winokok miampai lobi kosonong om oulud.
I Dr. Joachim pinopoimagon nogi’ do tolu wawayaan ‘Heritage Trail’, ‘Hatob Trail’ om ‘Boundary Trail’.
“Tumilombus oku monokodung projik ngaawi’ pisokodungan id pialatan do koporintaan om mogigiyon i miagal diti.
“Pisokodungan id pialatan koporintaan om mogigiyon koiyonon nopo nga’ tontiil montok waya’ di osonong id pinggisaman manamong intodonon sandad posorili’ tokou,” ka disio, i minanangkabayahan kumaa Taman Taman Sabah om mogigiyon Kampung Bundu Tuhan mantad kinalantaison pisokodungan ogirot diti.
“Kalansanan ku haal sopiagla diti kotilombus om kosili turianan di mogisusuai bohogian id poliliput pogun Sabah o kosuul no om mogigiyon pomogunan nogi’,” ka disio.
JANS Pinapabalanja Lobi RM500 Riong Minomutul Kinopooputan Pangaba’ Waig Aiso’ Kasagaan
Koupisan Waig Pogun Sabah (JANS) pinapabalanja lobi RM500 sontoun montok pinopoindalan kopomutulan pangaba’ waig i pinooput do aiso’ kasagaan (haram) id poliliput pogun diti.
Tumanud do Utusan Malaysia, Potunud JANS, Ir. Edward Lingkapo minoboros, kopomutulan pongoputan waig aiso’ kasagaan dilo’ momoguno kos di akawas poingkuro po, kes kapanakahan waig kakal aantakan id koiyonon ‘otuong’ gisom do babaino’ diti.
Minoboros isio, JANS natagakan id pialatan onom gisom walu’ riong liter sangadau (mld) mantad no do kinapanakahan waig id watas diti, lolobi no id watas Sepanggar.
Gisom baino’ diti, onom koiyonon nointutunan popowonsoi kapanakahan waig id pososorili’ kakadayan tagayo diti om kogumuan koiyonon diti nopo nga’ watas setinggan i noiyon-iyon do modidikot songkosuayan aiso’ kasagaan (PATI).
“Sundung kopomutulan waig i pinooput do aiso’ kasagaan diti winonsoi nga’, mogigiyon id koiyonon dilo’ popooput kawagu ontok tadau di miagal.
Amu’ tokou kaanu madtamog koiyonon dilo’ do 24 jam sabab koumoligan pakakaraja’ tokou kiguno onuan koposuulan.
“Kapamasangan paip aiso’ kasagaan diti haro i pooputon do wayar lotirik, soira’ sitaf tokou mumbal do momutul, oontok yolo’ do karan.
Iti nosili hal i onuan koposuulan id koponoibahan kobolingkahangan kapanakahan pangaba’ waig,” ka disio id kapahabaran di tadau baino’.
Minoboros i Edward, kobolingkahangan kapanakahan waig diti naantakan id Sabah om nung intangan id Sandakan, kinatagakon waig gamagama’ pinanakau nopo nga’ kosigampot do intolu pilipat mantad kinatagakon waig id Kota Kinabalu.
Minoboros isio, JANS potoguang kobolingkahangan monoibau kapanakahan waig sabab koiyonon di nokogompit kogumuan dilo’ noiyon-iyon di tulun i aiso’ dokumen om id labus kaganaan kuasa’ JANS montok maganu laang kohondot PATI diti.
Minongomi potilombus, ka disio, nung aiso’ kapanakahan waig, walu’ riong liter waig dilo’ aanu papatahak kumaa koiyonon i babaino’ diti potoguang kobolingkahangan pangaba’ waig miagal doid University Utama Condominium (UUC), Telipok om University Condo Apartment (UUC), Sepanggar.
“Nung kobolingkahangan kapanakahan waig id koiyonon longkod kakadayan agayo diti osoibahan, kapangabaan waig lobi kosonong id goduduo watas pomuwalaian dilo’,” ka disio.
Id timpu diti, ginumu’ waig i paabaon kumaa longkod kakadayan agayo diti nokoingkuri’ do 30 pihatus ilo’ nop onga’ kuminaa do 164 riong liter sangadau nosusuhut kinopotundaan aparagat om kobolingkahangan kapanakahan waig id naantakan.
Kohondot dilo’, kapamansaian loji pongusapan waig (LRA) Telibong I om LRA Telibong II id Tamparuli i nakatantu’ opongo do wulan Ko’onom 2022 koponoibau kopomogunaan pangaba’ waig id watas diti.
“Soira’ ngoduduo loji diti opongo do pintangaan toun tiso’, kopomoruhang ilo’ do 80 riong liter sangadau montok kogunaan mogigiyon id kakadayan tagayo diti,” ka disio.
Suai ko ilo’ ka disio, JANS papapanau nogi’ kawagu kopongilaan waig aiso’ asil (NRW) montok mongintutun koiyonon i popowonsoi do kapanakahan waig om kobolingkahangan ngaawi’ di suai miagal do paip nababak.
Gunoon Tiknologi Digital Montok Popoinggayo Pongindopuan
ASIL PINOIMBULAI NOKOIYONON Jahid (wanan) tinanud di Irelene om i Matias, ontok minooi intong pokikitanan asil pinalabus KOPDESA.
TAMPARULI: Kotinanan koperasi nunsub momoguno poinsonong tiknologi digital sabaagi nubasanan kaawagu montok popoinggayo toisoiso’ ponit pongindopuan.
Montiri Kopotundaan Labus Kakadayan, Datuk Jahid Jahim minoboros, bohogian koperasi kiguno do otootopot maganu kosiwatan pomogunaan media sosial sabaagi karalano’ wagu montok popointutun toisoiso’ asil pinalabus suai ko’ silihon kakamot piromutan di kiwaya’ id nayatan puru.
“Mantad aparagat momoguno tiknologi digital om media sosial id kopointutunan om piromutan, otumbayaan oku do koperasi lobi koburu’,” ka disio.
Minoboros isio dilo’ ontok pinopoimagon Ababayan Pinomupusan Mitingan Tagayo Tounan (AGM) Koperasi Kopotundaan Desa Saradan Tenghilan Berhad (KOPDESA), id Lintuhun Sinakagon Paganakan Damit (KKD) Tenghilan, di konihab’.
Nokotindapou nogi’ i Ponorikohon Suruhanjaya Koperasi Malaysia Raan Sabah, Matias Kundapin, Ponorikohon KOPDESA, Irelene Damit, om Monguhup Upisor Kopotundaan Watas (ADDO) Tamparuli, Jeffresron Jonathan.
Ka disio, koperasi nopo nga’ iso’ injin i kopoingkawas do kosiwatan sosonginan tinimungan, nung tumanud yolo’ do buris puralan om tongo’ kooturan di pinatatap do Suruhanjaya Koperasi Malaysia (SKM).
Tongo’ puru pinosorou nogi’ mooi do toririmo manamong piromutan pihunungan om pisokodungan sompipi’ diolo’, om papatantu’ tikid kopoindalanan koperasi wonsoiyon miampai pointulid, montok kalantaion koperasi dilo’.
“Mokimokito oku lobi kogumu’ koperasi i kalantoi id watas Tamparuli, sabab suai ko’ kapanahak nindopuan puru, kapanahak nogi’ ilo’ do kosiwatan pakarajaan om koposindak ikonomi om nindopuan tadau-adau mogigiyon,” ka disio.
Id ababayan dilo’, pinopolulus noig’ isio do toluod soginumu’ RM5,000 kumaa tabung koperasi montok balanja’ kopoindalanan KOPDESA.
Nokopogulu, Ponorikohon KOPDESA, Irelene Damit minoboros, gisom baino’ diti, ginumu’ puru KOPDESA nokosigampot do 159 tulun, miampai ginumu’ syer babaino’ soginumu’ do RM49,800.
Naamot dilo’ Ponorikohon SKM Raan Sabah, Matias Kundapin, minanangkabayahan kumaa KOPDESA i nakaanu pinapaharo AGM miagal di poinsuang id koundangan koperasi.
Poompus ababayan dilo’, kikosiwatan nogi’ i Jahid minooi intong di pokikitanan om padadagangan puru KOPDESA, kapaampai do asil taakanon nokoiyonon Sabah.
Sabah nokoporuput do 497 kes wagu Covid-19 di konihab’, nokoinsiriba’ 114 kes nung piadangon di konihab (611).
Montiri Koporintaan Nokoiyonon om Pomuwalaian, Datuk Seri Masidi Manjun minoboros, kogumuan watas nokoposurat kinoinsiribaon kes wagu di tadau baino’ suai ko’ pipiro watas miagal do Penampang, Papar om Tenom i nokoporojistor kinopomoruhangan di akakawas.
“Kota Kinabalu om Tuaran no i nokoposurat kes id kawas gontob numbur 50,” ka disio kawagu.
Ka disio, kes ngaawi’ kinorolihan maya’ sporadik kakal akawas di tadau baino’, ilo’ nopo nga’ 36.2% mantad tintob koinsanai.
“Kes ngaawi’ i naantakan maya’ sporadik noilaan soira’ susumakit nokotoguang tanda-tanda’ kinorolihan virus Covid-19 om potilombus dino minindalan pinomorisaan kolidasan.
Kes ngaawi’ pinomorisaan kitanda’ diti osusa’ manantu’ ‘kes indeks’ toi ko’ hinombo kinorolihan.
“I pointantu’ nopo nga’ kinorolihan diti mantad no do kinolowongon minananud kooturan kopoindalanan pinatantu’ (SOP) miagal do piinsoduan tinan toi pomogunaan tokop rabas,” ka di Masidi po nogi’ Mononomboros Covid-19 Sabah.
Somok 98% kes kinorolihan di tadau baino’ nopo nga’ id kategori iso’ om duo, i momoguno nopo do kopongusapan om kopitamangan id walai toi PKRC.
“8 no kes i komoyon do adalaan om momoguno kopongusapan id walai pongubatan kaampai no kopongusapan oulud, ilo’ nopo nga’ 4 tulun id kategori tolu, 3 tulun id kategori apat om 1 tulun no id kategori limo,” ka disio, i pinopoilo do soginumu’ 5 kes kawagu kakal id pogintongan do Koupisan Kolidasan Pogun Sabah (JKNS).
Siktor Koperasi Id Sabah Kaanu Tumopong Gisom Nayatan Sompomogunan
KOTA BELUD: Koporintaan Pogun otumbayaan do siktor koperasi id Sabah kaanu tumopong id nayatan songkinoiyonon om sompomogunan.
Kumoduo Boyoon Montiri, Datuk Dr. Joachim Gunsalam minoboros, ababayan komersil siktor koperasi kiharo kosiwatan agayo montok paraladon po kumaa nayatan sompomogunan miampai kinohoroon ombitanan (model) pongindopuan di poinpopori om piromutan kapangabaan di ogirot nogi’ karalano’ kopotundaan pomorunan tani di kohunung.
“Siktor koperasi id pogun diti kiguno tumilombus mongunsub puru ngaawi’ do mongingkawas kogoosan om komilaan nogi’ mongimbulai rangka / model pongindopuan di ‘pragmatik’.
“Iti miagal di pinoindlaan maya’ Hab E-Transformasi Kaki-Kaki Kampung montok monokisolod kosiwatan papadagang asil om surupukaraja’ diolo’ id pidagangan songkinoiyonon om sompomogunan, lolobi no id pidagangan asil-tani i noruhangan gatang,” ka disio ontok pinopoimagon Ababayan Kinopoimpuunan Hab E-Transformasi Kaki Kaki Kampung id Kampung Taginambur, do hiti id baino’.
Kalansanan disio mooi do kapapanahan koperasi id Sabah i buruanan di Mongungulud takawas id SKM aanu tumilombus papagaras om mongingkawas kogoosan siktor koperasi kopiongoi di ababayan palan kopotundaan ikonomi Sabah Maju Jaya.
“Otumbayaan oku do kapapanahan koperasi kotilombus kosili tukod tosuul montok popoluhub ikonomi om monginggirot kasasanangan mogigiyon,” ka disio.
52 Mongungusaha’ Kota Belud Nakaramit Ponguhupan BAIKS
KOTA BELUD: Soginumu’ do 52 mongungusaha’ nakaramit misin pomonsoi takanon id sahau Ponguhupan Pomorunan Tokoro’ om Gonsuhatan Sabah (BAIKS) montok Kota Belud, i kigatang RM310,000, do hiti di baino’.
Kumoduo Boyoon Montiri, Datuk Dr. Joachim Gunsalam i pinapatahak ponguhupan dilo’, otumbayana do ponguhupan diti kapanahak koundaran om sunduan kumaa koinsanai mongungusaha’ i nakaramit pinonguhupan dilo’.
Pinokianu disio koinsanai mamaramit tumilombus minggisom popoburu’ pongindopuan sompoopori om papamanau tonggungan sabaagi posunduran kopotundaan mongungusaha’ id watas diti.
“Miampai diti, koponguhup kou do koporintaan monuridong nubasanan kousahawanan om mongingkawas gontob koposion mogigiyon maya’ kogompitan id ababayan pongindopuan,” ka disio.
I Dr. Joachim po nogi’ Montiri Kopotundaan Pomorunan (MID) minoboros, pointonod di pogulu po, watas Kota Belud nopo nga’ wtas i nointutunan okon nopo ko’ susumakai kuda’ di abaal nga nogi’ mongungusaha’ di kiginoris mumang buru’.
Ka disio, okito iti id sunduk kopolobusan asil di ‘eksotik’ miagal do penjaram, sada’ liking, dangol, sada’ bilis, tinunturu’ om sopiagal dilo’.
“Mantad no diti, komontirian ku minanahak kopomodulianan om koposotolan kumaa watas diti mooi do asil diti aanu popoburu’ po id sinonong om ginumu’ suai ko’ popotunda’ asil nimbulayan ngaawi’ di suai.
“Kopiongoi do konsep ‘Iso’ Watas Iso’ Pomorunan’, Komontirian ku maya’ Kopotundaan Pomorunan om Ponolidikan (DIDR) pinoposotol do kopotundaan asil nimbulayan mimpau do intodonon nokoiyonon di haro montok mongimbulai asil kigatang noruhangan kaampai no asil mantad rahat, pomutanaman om talun.
DR. JOACHIM (kotolu, wanan) pinapatahak replika cek koponguhupan misin om kakamot BAIKS kuminaa dilo songulun mongungusaha’ Kota Belud.
DR. JOACHIM (tanga’) minintong sinusulap pokikitanan dangol winonsoi nokoiyonon.
“Kalansanan ponguhupan koporintaan diti i pinoindalan do komontirian maya’ DIDR koposili Kota Belud wookon watas i kopongimbulai lobi kogumu’ mongungusaha’ om kapalabus lobi kogumu’ asil di tosonong i korohian do tongo’ momomoli,” ka disio.
Pootodon Tanak OKU Kumaa TDKKU Montok Maganu Balajaran Impuunon
Koporintaan Pogun tumilombus pointotopot popoburu’ tinimungan Tulun Amu’ Songkuro Kohimbogui (OKU) id pogun diti.
Montiri Kopotundaan Mogigiyon om Kasasanangan Rayat, Datuk Ir. Shahelmey Yahya minoboros, iti montok mamajamin kopotutan om kogugunoon do tinimungan diti.
“Taman Didikan Kanak-Kanak Kurang Upaya (TDKKU) diti nopo nopo nga’ iso’ po pinggisoman koporintaan pogun id kopoburuan mogigiyon montok tinimungan porikotan tanak-anak tinimungan OKU.
“Iti montok papatantu’ tangaanak tinimungan OKU lolobi no i amu’ songkuro kikosukupan pointatap do kaanu kopotutan om kogugunoon diolo’,” ka disio kumaa magaganu habar katalib sumisasi’ Kinapatahakan Linimput TDKKU id Sembulan di kosuabon baino’.
Pinokianu nogi’ di Shahelmey o molohing om mitatamong tanak-anak OKU do papaatod tanak diolo’ kumaa TDKKU montok papasaga’ diolo’ maganu balajaran impuunon.
“Iti mooi do oluda’ yolo’ montok manamong tinan sondiri’ suai ko’ oonuan koponudukan 3M ilo’ nopo nga’ mambasa’, monurat, mongintob nogi’ surupukaraja’ fisioterapi kumaa tanak-anak OKU i momoguno,” ka disio.
Sabaagi rikod, haro onom tinan TDKKU id pogun Sabah ilo’ nopo nga’ id Sembulan, sandakan, Tawau, Kudat, Beaufort om Lahad Datu.
TDKKU Sembulan koporumpos do 40 tanak-anak OKU.
Bajet Ponondulian Montok Toinsanan
Koporintaan pogun minamaramit di Bajet Pogun 2022 i pinawalad di Montiri Kousinan, Senator Tengku Datuk Zafrul Tengku Abdul Aziz sabaagi poinpuli om amu’ kopongiduan di nombo-nombo siktyor om isaisai nopo mamaso pogun nokotoguang waya’ tomporuruol Covid-19.
Boyoon Montiri (KM), Datuk Seri Hajiji Haji Noor minoboros, Bajet Paganakan Malaysia, ‘Makmur Sejahtera’ RM332.1 bilion nopo nga’ bobos tagayo sabab toun tiso’ pikikiro kosili toun koponondulianan koinsanai siktor ikonom i noinraatan gagama’ do tomporuruol dilo’.
“Kinoinsawaton poruntukan kuminaa RM5.2 bilion montok kogogonopan, infrastruktur, waig om lotirik nogi’ kopotundaan kapanamangan kolidasan montok Sabah nopo nga’ habar tosonong,” ka disio.
I Boyoon Montiri minoboros do Sabah mongunsikou kopomodulianan po’ompus do koporintaan Pisompuruan kohondot kogugunaan pogun miampai pinapaatag do RM1.5 bilion montok kopotundaan infrastruktur labus kakadayan id Sabah om Sarawak.
I Hajiji minamaramit tosonong nogi’ di jominan projik infrastruktur kigatang RM3.5 bilion, i wookon dilo’ ralan tagayo Pan Borneo maan tilombuso’ do toun tobontol.
Atag kopoiduan sukai om ponguhupan montok mogisusuai siktor id Bajet Pogun i pinawalad di Montiri Kousinan nokopomogonop do ababayan Hontolon Sabah Maju Jaya (SMJ) Koporintaan Pogun Sabah.
“Okito tokou Bajet Pogun sabaagi pomogonop Palan Malaysia Ko-12 om mongunsikou tokou di atag pongusinan montok Sabah do toun tiso’,” ka disio katalib tuminanud kinapawaladan Bajet 2022 Pogun di songkonihab.
I Hajiji minongunsikou nogi’ di subsidi RM209 riong di po’ompus montok surupukaraja’ Padsakaian tawan id Sabah om Sarawak.
Atag Kem Tinimungan Gerakan Am (GOF) id Pagalungan ototopot do koponguhup id kopoingkawasan koumoligan piwolitan pialatan do Malaysia om Indonesia, ka disio.
I Boyoon Montiri nga’ minamaramit tosonong nogi’ di atag pongusinan RM746 riong, sombohogian ginumu’ mantad dilo’ montok 112 projik monginsonong sikul id Sabah.
Nakaampai nogi’ disio i Kumoduo Boyoon Montiri, Datuk Seri Dr. Jeffrey Kitingan; Montiri Koporintaan Nokoiyonon om Pomuwalaian po nogi’ Montiri Kousinan II, Datuk Seri Masidi Manjun; Monunurat Koporintaan Pogun, Datuk Seri Sr Safar Untong om upisor totuot koporintaan.
Komulakan Karamit Koundaran Id Kogumuan hal
Luguan Armada BERSATU Sabah, Fairuz Renddan minoboros, Bajet 2022 i pinawalad di Montiri Kousinan Malaysia, Tengku Zafrul Tengku Abdul Aziz di songkonihab koposuul do rayat id koinsanai sunduk, kaampai no sukod wagu.
Ka disio, soginumu’ do RM300 riong gatang koinsanai poruntukan pinosodia’ maya’ Ababayan e-Start kumaa suusmikul poinponu’ timpu id kotinanan pinsingilaan takawas (IPT) om komulakan kiumur 18 gisom 20 toun, miampai koposuangan RM150 insan patahako’ (one-off) id akaun e-dompet.
“Suai ko ilo’, RM10 riong poruntukan kumaa Kounsol Sipoot Pogun montok popoingkawas ababayan pingludaan atlet OKU om kopoindalanan Liga Sipoot OKU, om opurimanan ku iti nopo nga’ kosudong kopio sabab ogumu’ komulakan tokou, i OKU, pasanganu komilaan id kaganaan sipoot om aanu’ do popointanga’,” ka disio id iso’ kointalangan media.
Fairuz po nogi’ Puru Lintuhun Koundangan Pogun (ADUN) Pintasan minoboros, pinggisoman do koporintaan montok monguhup tinimungan komulakan nga’ nointalangan nogi’ soira’ ponguhupan montok timpu onom wulan maan patahako’ kumaa touki i mamagaji ‘perantis’ nongkopupus sikul om graduan kiumur 18 gisom 20 toun.
RM900 sombulan i pinatahak kumaa touki montok timpu onom wulan nopo nga’ wookon pinggisoman om kointalangan do koporintaan minggisom kopio do papatantu’ sukod wagu amu’ oiduanan mantad kaanu karaja’, amu’ monimud diolo’ dilo’ do nokopomupus do sikul mananga’, toi ko’ graduan i mogihum karaja’ atatap,” ka di Fairuz.
Ka disio kawagu, pabalanjaan kopotundaan montok Sabah i pinahabar miampai ginumu’ RM5.2 bilion nga’ wookon nogi’ i apatut do ondoson om kokitanan do kopomodulianan koporintaan Pisompuruan kumaa kopotundaan id Sabah.
“Sabab dilo’, pointonod tokou minonowoli pomorintaan pogun, koporintaan Gabungan Rakyat Sabah (GRS) asaru’ poposotol do kopotundaan miadas om kiwaya’ montok Sabah om kalantaion kopotundaan nogi’ kopomorintaan i aanu papalantoi nung rikoton tokou kopihunung do koporintaan Pisompuruan.
Maha' daa, koinsanai kihasil om pinggisoman montok mogowit koburuon kumaa rayat Sabah kotilombus do papapanau,” ka disio kawagu. 
Kapaas Ponginabasan Boros Kadazandusun: Ogumu Karaja Di Obuli Toguangon



KOMOLOHINGAN om susumikul tokou ngawi baino kogumuan do au po kopio nokoimpunong nung nunu kotilombuson soira kapaas do ponginabasan pongiaan boros Kadazandusun.
Sundung do noukab no kosiwatan ponginabasan pangaan digri id Universiti Pendidikan Sultan Idris (UPSI) Tanjong Malim, Perak om nogi id Institut Balajaran Mongingia (IPG) id Sabah nga kakal miduwo topurimanan do komolohingan om nogi susumikul do momili id kaganaan dilo.
Ontok timpu miagal, nokoimbulai oh panansalan ginawo id pialatan di au naanu sumuang ponginabasan Diploma Balajaran Nakapaas Ijazah (DPLI) sabap au laid nakaanu kopoilaan montok maganu do kaganaan boros di ontok ponginabasan digri.
Montok manakadai komolohingan ngawi maganu toilaan karait do kounalan do aanu susumikul ngawi di kapaas id balajaran boros Kadazandusun, oponting kopio do intangan oh kosiwatan karaja ngawi di obuli do suangon.
Pongintangan do kosiwatan karaja ngawi di haro baino nopo nga kapanaak nogi pomurimanan kumaa susumikul montok do au papatalib kosiwatan sumuang id ponginabasan boros Kadazandusun soira do karamit pamalahauan.
Baino diti ogumu kosiwatan karaja id pongindopuan om nogi karaja profisinol do aanu di kapaas id ponginabasan kaganaan boros Kadazandusun.
Kosiwatan karaja id kaganaan pongindopuan toi ko karaja pitanga timpu nopo nga kapaampai komilaan mimboros, monurat om nogi papadalin do sinuratan mantad boros Inggilis toi ko Malayu kumaa id boros Kadazandusun.
Montok komilaan mimboros, obuli sumiliu do mamabasa do abar toi ko poporuput abar id radio toi ko tilivison om nogi papadalin boros id pomisaraan ih kapaampai tulun tokou di au songkuro do karati id boros Malayu.
Montok komilaan ponuratan, nakapaas ponginabasan boros Kadazandusun obuli momonsoi karaja sabaagi monunurat abar, mongulud do tuwa pomusarahan om asil ponoriukan montok polobuson id kapaabaran, majalah om nogi buuk.
Montok komilaan papadalin sinuratan, nakapaas do kaganaan boros Kadazandusun obuli momonsoi karaja sabaagi papadalin abar mantad boros Malayu toi ko Inggilis kumaa id boros tokou montok kosolimbahan id surat abar, radio, tilivison, iklan pongindopuan, brosur, sinuratan pulitik om nogi buuk.
Montok karaja pointatap, obuli oh nakapaas ponginabasan boros Kadazandusun sumuang id karaja poimponu timpu miagal ko id kaganaan profisinol om nogi kosolimbahan sinuratan.
Montok karaja profisinol, obuli sumiliu do mongingia, monontuduk boros id longkod balajaran ngawi, pensyarah om nogi profesor id universiti.
Sabaagi tabaal id boros tokou om mongia id longkod balajaran takawas toi ko universiti, haro kosiwatan maganu do garan kousinan montok monoguang papanau do isoiso ponoriukan.
Naamot diri, id kaganaan kosolimbahan sinuratan nopo nga obuli ih nakapaas ngawi ponginabasan boros Kadazandusun sumiliu do monunurat skrip, editor skrip, poposolimbou do filem om nogi mongulud om papalabus do kakamot balajaran audio-visual montok boros Kadazandusun.
STAR Karambunai Pinotikid Sakadai Kuminaa 120 Mogigiyon Suang Parai
SEPANGGAR: Pinopotikid oh Parti Solidariti Tanah Airku (STAR) Sabah Boogian Karambunai do sakadai taakanon tikid tadau kuminaa mogigiyon ngawi id Kg Suang Parai somok 1Borneo hiti di koniab.
Kinopotikidan dilo nopo nga pinotunui di Monunurat Boogian STAR Karambunai WKAN Charles Arab kuminaa di Ponirikohon JPKK Kg Suang Parai Reynolend Bokulu.
“Sakadai nopo diti nga pinotoluod di Luguan Boogian STAR Karambunai Kapitan Stephen Teo,” ka di Charles tu isio po nogi kawagu oh Kumoduwo Ponirikohon Mongulud STAR Parlimen Sepanggar.
Tumanud di Charles, gisom baino kiwaa no soginumu do 120 rinukutan taakanon koburu-buruon tikid tadau nokotikid kuminaa mogigiyon ngawi id kampung dilo.
SAKADAI: Reynolend (gibang) potikid sakadai kuminaa id lamin ngawi.
Ih nopo di koniab, ka di Charles nga soginumu do 90 rinukutan taakanon tikid tadau pinotikid kuminaa 90 paganakan id kampung nokomoi.
“Kinopotikidan sakadai taakanon dilo tinoguang do JPKK paatod kuminaa id lamin ngawi,” ka dau.
SUANG PARAI: Charles (kotolu gibang) potunui sakadai kuminaa di Reynolend montok Kg Suang Parai.
Pongindopuan, Karaja Do Aanu Soira Kapaas Ponginabasan Boros Kadazandusun
KARATAS karaja nopo diti nga pinabanta ontok Sominar Boros, Kosusastraan om Koubasanan Kadazandusun Nayatan Pogun Sabah id SMK Tun Fuad Stephens di ontok 11 Julai 2013.
Karatas karaja nuluan do ’Boros Kadazandusun: Prospek Pongindopuan om Karaja’ diti nga tumingan nogi montok manaak kopointalangan do nunu oh kotilombuson do susumikul ngawi di nakapaas ponginabasan boros Kadazandusun mantad longkod balajaran takawas.
Pinobuyu oh kopointalangan diti montok manaak kopoilaan kumaa komolohingan, susumikul om nangakapaas ngawi balajaran boros Kadazandusun mongoi kaanu nodi yoolo pomusarahan karait do kolumaagan koposion di agampot maya do karaja om pongindopuan ngawi di toguangon momoguno toilaan id boros tokou diti.
Ontok minongulud do karatas karaja diti, nakapanau oh piipiro ponoriukan montok minongintong nung nunu ka id pomusarahan do komolohingan ngawi karait do komogoton koposion soira do kapaas do kaganaan boros Kadazandusun.
Nakapanau nogi oh ponoinuan id pialatan do susumikul ngawi di nakaramit pamalahauan mokiinobos id kaganaan pongiaan boros Kadazandusun nga au minonorimo. Nakapanau nogi oh ponimungan pomurimanan id pialatan susumikul ngawi di minangapalai tumanud ponginabasan boros Kadazandusun nga au naanu.
Nakapanau nogi oh ponoriukan id mogisusuai koiyonon montok minongintong do karaja ngawi di obuli toguangon do nakapaas ponginabasan boros Kadazandusun.
Id kinolimpupuson do ponoriukan dilo, nokointalang do aiso ih karaatan do komolohingan nung kosuang oh tangaanak diolo id ponginabasan boros Kadazandusun nga sundung ma do ingkaa, au ogumu oh toilaan diolo nung poingkuro manaak pongunsuban kumaa tangaanak diolo sumuang id kaganaan pongiaan boros Kadazandusun.
Naamot dilo, kointalangan notimung mantad susumikul di nakaramit pamalahauan sumuang id ponginabasan pongiaan boros Kadazandusun nga au minonorimo sabap no do opurimanan diolo do au songkuro do oubas mimboros id boros tinungkusan om kiwaa nogi topurimanan diolo do oikuman maganu kaganaan balajaran do boros Kadazandusun.
Id pomurimanan diolo, lobi do orohian nung kosuang id ponginabasan boros Inggilis toi ko Malayu.
Poingkuro po nga kiwaa panansalan id pialatan susumikul di minangapalai sumuang ponginabasan boros Kadazandusun nga au naanu.
Noilaan diolo do sabap au naanu sumuang id ponginabasan pongiaan boros Kadazandusun nopo nga okon ko kaganaan boros oh nanu diolo di ontok paganu ih laid do ponginabasan digri koiso.
Mantad diri do nokoimbulai oh panansalan diolo do nung nokoilo daa laid do iri no ’syarat’ sumuang id ponginabasan boros Kadazandusun nga lobi pogulu kaganaan boros no daa oh pinili diolo di ontok paganu ih do digri.
Id kinoponoriukan do pongindopuan om karaja di obuli toguangon do nakapaas ponginabasan boros Kadazandusun, nokointalang do karaja ngawi diri nopo nga kopohompit do karaja poimponu timpu, pitanga timpu om nogi sabaagi do pongindopuan.
Mantad pinonoriukan nakapanau, nokointalang do iri nopo  karaja toi ko pongindopuan do owonsoi di nangakapaas ngawi id kaganaan boros Inggilis om Malayu nga owonsoi nogi di nangakapaas ngawi id kaganaan do boros Kadazandusun. Oputan kawagu id kotob II.
Koperasi Star Padagang Luri Pongindopuan RM55,000
Papadagang oh Kopstar Holdings do luri pongindopuan soginumu do 700 ih kigatang do RM55,000 tikid iso miampai potimpuun padagang do 200 luri toruhai diti.
Minoboros ih Ponirikohon do Koperasi Star Sabah Berhad (KSSB) Datuk Seri Dr Jeffrey Kitingan do luri tangol-angol nopo dilo nga kosudong kopio montok momutanom ngawi mogowit padagang do asil tanom diolo.
PINIDONDIAN: Dagang id pialatan do Kopstar om Trucknet.
“Luri nopo diti nga koirad nogi do kadai minhibok padagang om ih bobos tomurah gatang do baabaino diti,” ka disio.
Pinopointalang ih Dr Jeffrey dilo tu isio po nogi kawagu oh Kumoduwo Boyoon Montiri Sabah di ontok nakapanau oh pinisoinan dagang id pialatan do Kopstar Holdings om Trucknet Mechinary Trading Sdn Bhd.
Kopstar Holdings id siriba do KSSB binuruan di Datuk Iskandar Datuk Abdul Malik nopo dilo nga nakasaga papadagang do luri wonsoion do komponi Trucknet binuruan di Adren Chong.
MIKUNOMO: Luri pongindopuan.
Komponi Trucknet nopo nga monoguang kapamansaian om padagang do misin torukut-rukut momutanom.
Tumanud di Dr Jeffrey, Kopstar Holdings nopo nga komponi padagang om isai nopo nga obuli momoli do luri dilo.
Mononduli Talun-Alun Notuhan Id Liau, Kikiran Kapaampai Do RM11 Riong
DR JEFFREY mintong do palan monginsonong talun-alun.
KENINGAU: Toguangon kopio momonsoi oh talun-alun notuhan id Kg Liau Laut om Kg Kikiran do tosisikap diti ih kapaampai pongusin RM11 riong mongoi kotimporon nodi oh sinonong talun-alun talahis Keningau–Apin-Apin dilo.
Minoboros ih Kumoduwo Boyoon Montiri Datuk Seri Dr Jeffrey Kitingan do laang monginsong dilo nopo nga kapaampai nogi momonsoi jambatan id Liau om monginsonong talun-alun tagayo notuhan id dontok Kg Kikiran Apin-Apin.
DR JEFFREY om tinimungan kumakap do talun-alun notuhan.
“Toguangon tokou kopio monginsonong oh kosobuton talun-alun dilo tosisikap diti,” ka dau tu isio po nogi kawagu oh Puru Parlimen Keningau om Puru Lansanon Koundangan Pogun (ADUN) Tambunan.
Noboros di Dr Jeffrey ilo di ontok minongoi kakap do duwo koiyonon nokomoi songkonihab.
Pinopointalang ih Dr Jeffrey tu isio po nogi kawagu oh Montiri Pomutanaman om Ponginsadaan do kapaganu doti timpu talaalaid momonsoi jambatan id dontok Kg Liau Laut.
“Nga momonsoi talun-alun nopuhut id dontok Kg Kikiran nopo nga oruhai do monginsonong,” ka dau tu isio po nogi kawagu oh Porosidin do Parti STAR.
DR JEFFREY mokinongou do palan karaja toguongon do JKR.
Naamot diti ka dau, sinonong oh wawayaan lumapus id talun-alun Magatang, Kg Liau om Kg Kikiran sabaagi wayaan naamot do korita ngawi pogulu do opongo laang mononduli kinaraagan nokomoi.
Poingampai nogi minooi kakap do ontok dilo ih Panakadai Montiri Karaja Tagayo Datuk Robert Tawik, isio po nogi kawagu oh ADUN Bingkor om ih Injinior JKR Sabah Ponong Sokid ih Zulkefli bin Salip Arjud.
Ontok kinotombuluian karaja dilo, minanaak ih Zulkefli do kopoilaan tosorisid kuminaa di Dr Jeffrey.
Toririmo Kabagal Wagas Sundung Kotoguang Covid-19
WAGAS: Dr Jeffrey ontok nokorikot id longkod pomogompian wagas id Telipok.
KOTA KINABALU: Au kotoguang do kobolingkangan wagas oh pogun Sabah sundung baino diti kiwaa kaantakan toruol rumoliu Covid-19.
Minoboros ih Kumoduwo Boyoon Montiri Datuk Seri Dr Jeffrey Kitingan do wagas nopo nga koburu-buruon di au omilo pologoson do au kabagal montok toinsanan tulun id pogun diti.
“Kopomutanaman do parai nopo nga iso kotorinaan di oponsol kopio montok mongintopot do toririmo kabagal oh wagas montok toinsanan tulun momoli,” ka dau.
Noboros di Dr Jeffrey ilo tu isio po nogi kawagu oh Montiri Pomutanaman om Ponginsadaan Sabah di ontok minamung do kotombuluian di Datuk Seri Dr Ronald Kiandee kumakap do longkod ponimungan wagas pogun id Telipok di Tadau Kolimo.
Ih Ronald nopo nga Montiri Pomutanaman om Pomorunan Taakanon (MAFI) Malaysia.
Kinotombuluian dilo nopo nga mitunud do pinibatosan konsesi id pialatan do porinta pogun Malaysia om nogi Komponi Padiberas Nasional Berhad (BERNAS).
Tumanud suang pinibatosan dilo, nasagaan do toguangon kopio BERNAS do toririmo kabagal oh wagas montok toinsanan tulun id pogun diti poompus timpu.
Kopungit Blok D Notuhan, Nosondikot Do Porinta Manakadai
KOKITANAN kinaantakan mantad sondot Blok D id dompus do QEH.
KOTA KINABALU: Notuhan norulus lumuyung oh tana mantad siba tangki waig Kg Kopungit id Blok D gisom minogowit karaagan nopuhut om nolimbunan oh stor Koupisan Kolidasan id sondot do kampung dilo.
TANA norulus notuhan 20 meter linaab.
Minoboros ih Luguan Mogigiyon Blok D Thomas Gadid do noongoi no koupisan Bomba intangai oh kinaantakan dilo om soginumu do 15 walai nointutunan do kotoguang koligaganan.
“Oinsanan mogigiyon do 15 walai dii pinokianu lumabus po daamot mantad walai diolo gisom po do aangaian kopio kokuasaan monolibamban oh koligaganan,” ka dau.
STOR Koupisan Kolidasan nopuhut.
Kopoilaan mantad mogigiyon pinopointalang do kiwaa duwo walai nohompitan tana norulus kilinaab 20 meter dii nga kakal ih ma do poimpasod oh walai dilo.
BOMBA popolondog do tanda montok 15 walai koligogon.
Poingkuro po nga piipiro poiyanan korita do mogigiyon nokotonggoi nolimbunan nalampai tana luminuyung.
Suai ko Bomba om Pulis, nokoongoi nogi kakap id koiyonon dilo upisor Dewan Bandaraya Kota Kinabalu (DBKK), upis Lansanon Koundangan Pogun (ADUN) Luyang, Koupisan Kolidasan, JKR om Koupisan Kotundunan.
UPISOR mantad DBKK minooi kakap do kinaantakan.
Montok mogigiyon di inggaa undolihon naamot, nokosodia kokuasaan oh tiyonon naamot hilo Dewan Kopungit om nogi poginadapan id Panambayangan Sacred Heart.
Naamot dilo, kopoilaan abar mantad di Montiri Kolidasan Datuk Khairy Jamaluddin pinopointalang do nokoongoi no ih lansanon dau Datuk Rosnah Abdul Rashid Shirlin kakap do kinoiyonon notuhan.
“Minongoi ih lansanon ku intong do tana notuhan id Kompleks C, Walai Pongubatan Queen Elizabeth I (QEH1) montok minintong do kinaraagan,” ka dau.
Poompus kinaantakan dilo di kosodop, inggaa tulun nokorundun do pinoruput.
Tambunan Di Pogulu Om Baino
KAKADAIAN Tambunan okito mantad sunsuion bawang Tondulu ontok toun 1950.  Gambar nopo diti nga nanu di Gundohing Henry Amaris.
TAMBUNAN: Miagal do kakadaian ngawi suwai id pogun diti, kakadaian Tambunan nga nakawaya nogi do ogumu kinoburuon.
Kinoburuon nakapanau id kakadaian Tambunan mantad pogulu gisom baino, atalang kopio do okito om iso nopo kokitanan do kinoburuon dilo nga gambar-gambar ngawi nanu mantad ponong sunsuion do bawang Tondulu.
POMPOD linominon kadai Tambunan id disan bawang Tondulu ontok toun 1970-an.
Soira do maganu gambar do kakadaian Tambunan mantad ponong sunsuion Tondulu, id otolikudan nopo nga Mosogit Watas om nogi Upis Watas id timpak nuluw.
Mantad kinomordikaan di ontok toun 1963 gisom baino, haro nogi oh duwo Lansanon Koundangan Pogun (Adun) montok Tambunan.
Kumoiso nopo nga ih Datuk Anthony Gibon (tongotiagak) om kumoduwo nopo nga ih Huguan Siou Tan Sri Datuk Joseph Pairin Kitingan.
Montok popokito do kinoiyonon Tambunan mantad pogulu, agayo kounsikahan dagai montok minogolos do gambar di Gundohing Henry Amaris id sunsuion tayid bawang Tondulu ontok toun 1950.
KOKITANAN do kakadaian Tambunan mantad tawan ontok toun 2004.
Gambar diti nanu mantad ponong sahau do sunsuion bawang Tondulu.
Gambar susuai nopo nga nanu di Gundohing Henry Bating ontok poingkaraja po laid sabaagi do Monunurat Abar kumaa di Huguan Siou Tan Sri Pairin.
Kumaa tobpinai ngawi, intangai no iti gambar-gambar karait do kakadaian Tambunan montok pongitanan, kalangadan om kointalangan.
‘Pugai Balabak’ Tinimungan Suniba Do Tungkus Sandad Momogun Sabah
KOISAAN Monunuat Momogun Malaysia (Momogunsia).
PUGAI BALABAK! Iho no tuhu do tinimungan susuzan toniba (suniba) sinuatan do 20 Monunuat Momogun Malaysia (Momogunsia).
Buuk kikinapa 205 upa nopo diho nouhudan do 20 suniba.
Buuk pinosohimbou do Kosa Kata Kita (KKK) Jakarta, Indonesia nopo diho nga sinuat id boos Malazu ih monusuzan kokomoi do kopooposizon tuhun tokou.
Suniba Pugai Balabak ih nadadi do tuhu tinimungan suniba diho nopo nga sinuat di Witer Gunik, kokomoi do iso kinaantakan kuminaa do songuhun haahangai (sumandak) doiho id Ranau.
DR JEFFREY Kitingan (kotohu gibang) minonoimo do buuk id Kaamatan Tenom.
Haahangai dino noikot sinumbung gisom do minaanasangi do kusai di kiginavo dosido.
Mantad diho pinugai oh haahangai dino gisom do nouhau.
Pugai do nopomogai nopo nga pugai di bobos tavakas pinunganan do pugai balabak.
Pugai nopo diho nga naanu mantad iso kokompungan id Banggi ih novit haid mantad id pomogunan Polipin.
Mikunomo nogi vagu do kivaa kokompungan Balabak id Banggi ih notombuhui nogi tinimungan monunuat Momogunsia.
Nohingos oh inuhau do haahangai dii songian nousapan doiho id Banggi.
Ingkuo po nga au nodi nokoguhi oh vinanus di hahangai dii.
Suniba diho minanaak poombitanan kogiiginovoo do au otuhid ih mangamban do komogoton koposizon.
JEMMY Markus songuhun mantad 20 monunuat id padagangan buuk ontok Kaamatan doid Hongkod Koisaan.
Buuk diho mogovit pason montok popotuhid do kalaalahanon pomuandaman momoguso do komogoton koposizon suvai ko popoikot nogi pason kumaa polinta montok mogovit komoomogoton pogiigizon do tuhun id sodu do kakadazan miaga do tinau Dusun Bonggi doiho id Banggi.
Oinsanan suniba id suang buuk diho nopo nga kapaampai do ih sinuat di, Unduk Ngadau, Pugai Balabak (Gunik), Podtungongisan, Asalit (Monsu Godon), Pagung Lumbidan, Yanak-Anak.
Kiginumu do 500 buuk diho ih tinoodo doiho id Jakarta di kopupuson vuhan kaapat nakatahib naavi no do nakadagang.
Ogumu po daa di mongimuot momohi do buuk kigatang do RM25 diho nga au nodi nokouha. Hongkod pambasaan buuk Sabah po nga au po naatadan do buuk diho, ingkaa nogi do hongkod ponginabasan takavas miaga do UMS, UPSI, IPG Kent, IPG Keningau om suusuvai po.
Buuk diho pinadagang id piipio kinoizonon poompus pinanaandakan Kaamatan di vuhan kohimo nakatahib.
Nokotimpuun oh kinopointutunan do buuk diho ontok kinopotimpuunan Kaamatan nazatan pogun Sabah doiho id Tenom.
Ontok tadau diho nokotoimo ih Datuk Dr Jeffrey Kitingan do iso buuk.
Suminusuut di ontok Kaamatan DBKK, noukab oh hivang padagangan do buuk diho om nokotoimo ih Mayor DBKK Datuk Yeo Boon Hai do iso buuk.
Suvai ko kinapadagangan doid hivang Kaamatan, nakatazad nogi oh kapadagangan buuk diho minaza do 20 monunuat nakaampai.
Komozon nopo diho nga nakadagang oh buuk diho id kogumuan uvang doiti id pogun Sabah.
Amaamaa oh nakadagang om nokotikid do buuk diho ontok kohimundukon Kaamatan doiho id Hongkod Koisaan, Penampang.
Nunuk Ragang: Longkod Rinait, Kogingaan Om Susuian Gulu-Gulu
HUGUAN Siou Pairin mamaso tumoguang do pomurinaitan do tinimungan Bobolian Dusun Tindal Kota Belud.
NUNUK RAGANG id Kilometer 54 talun-alun Ranau-Telupid nopo nga nosiliu do longkod susuian gulu-gulu do tinaru Kadazandusun ih baino ririkoton do tutumombului mintong do tinimungan Bobolian momurinait, tungkus sandad om nogi toilaan.
Id suang do tuod Nunuk Ragang haro kinagayaan pitimungan tulun ginumuan.
Id sorili do tolig kinagayaan dino sinakatan do gambar-gambar ngawi kidulung kokomoi do mogisusuai kakamot gulu-gulu do tulun Kadazandusun.
Id tinungusan do tuod dino nawansaian do wayaan sumoriliu montok tutumombului mintong do kogingaan posorili.
Mantad tinungusan dino ointalang kopio do okito lumuyung oh duwo bawang Liwogu ih misawang id duwohon do Nunuk Ragang.
Ontok osonong oh kowoyoon do tawan, ointalang nogi do okito konuluhan om Nulu Nabalu.
Id dompus do wayaan sumoroli dino nga nasakatan nogi do gambar ngawi kokomoi do tungkus sandad gulu-dulu di popokito pinuhawang tungkus sinakagon Kadazandusun.
Duwo bawang misawang nopo diri nga bawang Liwogu Kogibangan ih lumuyung mantad Tambunan om bawang Liwogu Kawananan ih lumuyung mantad Nulu Nabalu.
Tumanud susuian gulu-gulu, ontok timpuun nopo nga poinsuni ih guas Nunuk Ragang id kobilungan do bawang Liwogu Kogibangan.
Guas Nunuk Ragang diri agayo kopio miampai do raan om roun ngawi poingunduk id tiwung do pisawangan duwo bawang Liwogu.
KOKITANAN do tuod replika Nunuk Ragang id Kg Tompios, 54km mantad kakadaian Ranau kumaa id Telupid.
Ontok dilo ounsikou kopio kaaka oh koposion id Nunuk Ragang.
Osimbayan oh tangaanak mingindakod do raan Nunuk om komolohingan ngawi nga osimbayan tomod morobuat om mongumoh id tidong mitongisan do bawang.
Tikid tadau, soira do sumilau mamabang lumasu oh tadau, ohuyud oh tangaanak do inggaa rasuk monginsidang id dompus do raan ngawi.
Komolohingan ngawi di maso mongumoh id tidong mitongisan do bawang kokito di tangaanak diolo do aragang po do ohuyud poinsako id dompus do raan.
Soira do kopuriman do olosuan, sumitundok ngawi po kaaka tangaanak diri id liwotung do bawang miampai do sanggara-gara migugusan do modsu om migugusa no kawagu mindakod do Nunuk humuyud moginsidang id raan do Nunuk.
Baino diti, ponong duwohon do Nunuk Ragang dilo nopo nga okito poinhamad oh sunsuion talun-alun tagayo Ranau-Telupid om do naamot id sarayo nopo nga nawansaian kawagu do iso sunsuion kigatang pikiikiro do somok soriong ringgit montok wayaan sumoborong kumaa id kampung ngawi poinsomok.
POKITANAN korita tagaras ontok Kotombuluian Moginakan id Nunuk Ragang.
Id natadon sumuang id guas kasarahan Nunuk Ragang do baino nopo nga nawansaian do walai poginadapan tutumombului.
Id walai diri nawansaian do linimput toodopon, ropuhan, linimput waig om pantaran montok pitimungan tulun ginumuan.
Id dompus do walai diri haro gana-gana kininaru pikiikiro do 150m iyonon do pokitanan ontok kotombuluian insan sontoun mongoi id Nunuk Ragang.
Id kobilungan do gana-gana diri no kinosunion kopio do guas Nunuk Ragang di pogulu po.
Mantad timpak do gana-gana diri, okito bawang lumuyung ih iyonon do papanau ngawi do korita tagaras popokito do ginaras korita sumoborong do bawang, sumulok, mugus om lumapai do tisan bawang.
Ontok 7-8 Julai di pompod minggu nakatalib, nakapanau do Koisaan Koubasanan Kadazandusun (KDCA) oh Ramai Moginakan Nunuk Ragang ko-17 ih minihondot nogi do Kinouliton ko-28 Toun Kinosilihan do Huguan Siou di Tan Sri Joseph Pairin Kitingan.
Ontok dilo nokorikot ngawi oh tinimungan bobolian mantad mogisusuai watas montok minongoi panaak rinait kosogit-sogiton koposion tulun tokou lobi po di Huguan Siou mongoi do kagaras no isio momoluguan do koburuon tulun tokou.
Tuod kasarahan Nunuk Ragang nopo nga nopongo momonsoi di toun 1996 miampai nipongusin pikiikiro do RM550,000 mantad Porinta Pogun Sabah.
Baino diti, tuod dilo nga karamit nogi ponoguangan misomonu-monu mantad do Koupisan Muzium Sabah, Koupisan Karaja Tagayo (JKR) om Upis Watas Ranau.
Poingkuro po nga, sabaagi do iso longkod ponombuluian, au po kaanu oh longkod dilo mamaramit korikatan tulun ginumuan do tikid tadau tu au po songkuro do ogonop om tulun pakakaraja nga okudi nogi. 
Koisaan Monokodung Gatas Tina Tambunan Nakaramit Toluod
TAMBUNAN: Pinopotunui oh Parti STAR Tambunan do toluod balatak taakanon kuminaa do Koisaan Tinimungan Monokodung Gatas Tina (AKSSI) montok manakadai koisaan dilo papanau do ababayan.
Toluod pinapanau do Biro Kotundunan STAR Tambunan dilo nopo nga pinotunui di Justin Yonsoding sabaagi do Upisor Piromutan di Kumoduwo Boyoon Montiri Datuk Ser Dr Jeffrey Kitingan.
Ih Dr Jeffrey nopo nga Porosidin do Parti STAR, Puru Lansanon Koundangan Pogun (ADUN) Tambunan om Montiri Pomutanaman om Ponginsadaan.
“Agayo kalansanan do kaanu daa toluod diti monokodung kumaa puru ngawi koisaan,” ka dau.
Toluod nopo dilo nga rinamit di Ponirikohon AKSSI Zandi Flora Tajin hilo id Kolinik Kolidasan Tambunan.
Poingampai nogi minooi tindapou ih Luguan Biro Kotundunan STAR Tambunan Dr James Liew miampai pinopotunui do toluod kuminaa di Dr Christine Loo montok potikidon kumaa puru ngawi koisaan nokomoi.
Piipiro momuruan do Parti STAR Boogian Tambunan nga nokorikot nogi minooi intong do kinopotunuian dilo kapaampai di Timbang Luguan Boogian Pg Saudin Pg Ahmad, Johnny Malibin (Kopoilaan) om ih Ponirikohon do Koisaan Sunduan Sabah Jean Ivy Dennis.
Piipiro Unduk Ngadau Tambunan nga nokotindapou nogi miagal di Tati Merylady P. Dominic (2012), Tati Flores Cuthbert (2017), Unduk Ngadau Balung 2021 Tati Rozeline John, minonongkibai do Unduk Ngadau Tambunan 2021 Tati Frescillavian Sobitun om Tati Wilvianney Willie.
Poingampai nogi oh tinimungan surupu do upis ADUN Tambunan ih minonoguang do koposodiaan koponoluadan dilo miagal di Jacob Anap, Liza Utoh, Fung Kin Hau om Mitchum Angelo
Kampung Tongosodu Id Penampang Norikatan Monungkit Vaksin
PENAMPANG: Nokoindalan oh Panahakan Vaksin Komuniti Kampung Watas Penampang di koniab ih kapaampai do kokompungan ngawi tongosodu ponong id Timpayasa, Tiku, Buayan om Pongobonon.
Pinopointalang ih Momuruan Kotundaan Mogigiyon (PPM) Moyog Joe Suleiman do ababayan nopo dilo nga pinoindalan do Kolinik Kolidasan Maapanau Penampang miampai sokodung do momuruan ngawi kinoiyonon.
“Pinapanau oh ababayan dilo mongoi karamit nodi vaksin oh mogiigiyon ngawi id kampung tongosodu,” ka di Joe.
Kampung ngawi narait nopo nga ponong hilo id Longkogungan ih orikot maya talun-alun om nogi mamanau takod gisom pikiikiro limo toi ko turu jam.
MONUNGKIT: Kolinik maapanau maso manaak vaksin kumaa tulun kampung.
POINTANUD: Joe nga poingamung minanaak vaksin id kokompungan.
Ontok tumombului kumaa id kokompungan ngawi narait, suunan om boboon ngawi oh gurangot koburu-buruon tumakad, lumapai, marabai om rumuhuk do nuluhon miampai misoborong do bawang.
Noboros di Joe do ababayan kapanaakan sungkit vaksin nopo dilo nga kapanau poompus duwo tadau.
Robert Minanaak Kousinan Montok Songulun Sumakit Id
KENINGAU: Pinopotunui ih Panakadai Montiri Karaja Tagayo Datuk Robert Tawik do sakadai kousinan kuminaa do iso paganakan id Kg Ria hiti montok pongubatan di songulun tilang-ilang id paganakan dilo.
Minoboros ih Ponirikohon JPKK Kg Ria Lawrence Malibin do sakadai kousinan nopo dilo nga pinotunui di Robert sabaagi Puru Lansanon Koundangan Pogun (ADUN) Bingkor.
“Osonong no daa kohibokon mokiubat om olingasan no do toruhai,” ka di Robert.
Pinopointalang ih Lawrence do toluod kousinan nopo dilo nga pataakon kumaa di sumakit, Valarea Marcus ih mongoi pokiubat hilo id walai pongubatan Kota Kinabalu.
Toluod kousinan di Robert nopo dilo nga rinamit di Lawrence id koobian do paganakan di Valarea.
Kinoibakan Di Alexander Kandau Nosiliu Kinatagakon Tabaal Adat
KENINGAU: Kinoibakan di bagas Luguan Tulun Mamasok (KAN) Keningau Tongotiagak Rupert @ Alexander Kandau, 74, nosiliu do iso kinatagakon tabaal kaadaton.
Minoboros ih bagas Luguan Watas Keningau OKK Mohd Amir Datuk Ariff do ih Alexander nopo nga songulun tabaal om kitoilaan kopio id kaadaton tulun mamasok.
“Pogulu ih minamung do pulitik, ih tongotiagak nopo nga songulun susumangod kipangkat sarjan miampai nokoumbal monokisangod do kuminis hilo id Malaya,” ka do kopoilaan nuludan koposion disio.
Nokointalang nogi do pogulu minigit karaja KAN, ih tongotiagak nopo nga nokoumbal nogi do migit karaja sabaagai do Upisor Kotundaan Mogigiyon (CDO) watas Sook.
Nokotindapou minongoi kakap kapantangan tohuri nopo nga ih Panakadai Montiri Karaja Tagayo Datuk Robert Tawik om ih Lectus Fung sabaagi do upisor piromutan Parlimen Keningau id koobian di Kumoduwo Boyoon Montiri Datuk Seri Dr Jeffrey Kitingan.
Soribu Mogigiyon Dusun Gana, Kujau, Nabai Nosungkitan Vaksin
KENINGAU: Soginumu soribu mogigiyon mantad 23 kampung kapaampai mukim Bingkor om Tuarid Taud nosungkitan do vaksin id Titimungon Tulun Ginumuan Bingkor poompus 24-25 Julai di nakatalib.
Agayo kounsikaan do mogigiyon ngawi dilo ih pikiikiro 90 piatus tinaru Dusun Gana, Kujau om Nabai montok kinatabaian do momuruan kinoiyonon ngawi minanaak sokodung koponungkitan do vaksin kumaa diolo.
“Kinorikatan do momuruan ngawi minanaak sunduan kumaa wookon mogigiyon montok au rumosi mokisungkit,” ka di songulun mogigiyon.
Nokorikot do ontok dilo nopo nga ih Panakadai Montiri Karaja Tagayo Datuk Robert Tawik tu isio po nogi kawagu oh Puru Lansanon Koundangan Pogun (ADUN) Bingkor.
Poingampai nogi potindapou ih Kumoduwo Potunud do Kounsol Koumoligan Pogun (MKN) Sabah Norali Awang Damit, KPP Operasi ACP Shahril Daud om ih Upisor Kolidasan Watas Keningau Dr Mohamad Norhaizam Ahmad @ Narawi.
Wookon do mogigiyon nonuan po laid do kointalangan om koinsasamadan montok manaak diolo kalansanan pogulu ih do minokisungkit.
Ontok dilo poingamung nogi ih Lectus Fung sabaagi do Upisor Piromutan Parlimen Keningau om ih Yazid Haji Mohd Hasnan Tawik Mansai sabaagi Kumoduwo Porosidin Koisaan Koubasanan om Kotundunan Tinaru Gana, Kujau om Nabai Sabah (KGNS).



Talun-Alun Inandung, Kalampun Noinsanangan Maya Toluod Di Ellron
SOOK: Agayo kounsikaan do mogigiyon Kg Inandung om Kg Kalampun soira noinsanangan oh talun-alun diolo minaya toluod kousinan pinobuyu di Montiri Komulakan om Sipoot Datuk Ellron Alfred Angin.
Minoboros ih Molohingon Kampung do Kg Inandung KK Kakun Akong do gisom di tadau minggu, mamaso no misin pinaatod di Ellron sabaagi do Puru Lansanon Koundangan Pogun (ADUN) Sook momogirid do talun-alun diolo.
“Pointantu nodi do kosimban oh talun-alun dagai soira do alaid nodi do au noinsanangan,” ka di Kakun.
Talun-alun nopo dilo nga wawayaan do mogigiyon Kg Inandung om Kg Kalampun mogoongoi-ongoi id kampung om nogi wayaan do tangaanak mongoi sikul id SK Kalampun.
Agayo kalansanan di Kakun do orulan oh kobolingkangan mogigiyon om tangaanak sikul ngawi minsusui talun-alun soira do opongo kopio monginsonong oh talun-alun nokomoi.
Lobi kopongunsikou, ka di Kakun, talun-alun id duwo kampung dilo nopo nga kapanaak komogoton popoburu kopomutanaman om kopolobusan asil dagangon id kakadaian.
Kobolingkangan Kinolian Karanahan Sarayo Sunsuron Norulan
TAMBUNAN: Norulan oh kobolingkangan pikiikiro do 60 momutanom parai id karanahan sarayo do Sunsuron kapaampai 120 ikar soira nakaramit do toluod kalbot om turu gobion.
Nokointalang di Ponirikohon JPKK Kg Sunsuron Sokid Juhilie Ebit do naramit oh toluod dilo mantad di Kumoduwo Boyoon Montiri Datuk Seri Dr Jeffrey Kitingan sabaagi Puru Lansanon Koundangan Pogun (ADUN) Tambunan.
“Kinolian id karanahan dilo nopo nga naraag nalampai liyud tagayo di kawawagu,” ka dau.
Tumanud di Juhilie, sinondikot diolo papanau oh kapamansaian kinaraagan do kinolian dilo soira naramit oh toluod mantad di Dr Jeffrey tu isio po nogi kawagu oh Montiri Pomutanaman om Ponginsadaan.
Ontok kinopotunuian do toluod nokomoi, noboros di Kumoduwo Ponirikohon Kinolian Sabina Ingot do agayo kopio kounsikaan diolo do noinsanangan oh kinolian montok koluyungon waig kumaa karanahan.
Toluod dilo nopo nga pinaatod di Monunurat Piromutan di Kumoduwo Boyoon Montiri ih Justin Yonsoding tu isio po nogi kawagu oh Monunurat Boogian do Parti STAR Tambunan.
Toluod dilo nopo nga rinamit di Juhilie.
Poingampai nogi potindapou do ontok dilo ih Welly Arimput sabaagi do upisor di Dr Jeffrey, Cliford Iking om piipiro momuranau.
Bakas Sampanau-Panau Id Natadon Do Walai
TAWAU: Sundung nosiliu do suang talun di olias om osuon do mongingintalun mamadil nga montok bakas id kotolunan Yayasan Sabah Maliau, osimbayan ilo sampanau-panau miampai minsungal id natadon do walai.
Minoboros ih Abel Gintod, songulun pakaakaraja id kotolunan ponombuluian dilo do bakas sampanau-panau id natadon nopo nga somoonu popiakanon do mogigiyon ngawi id kawalaian pakakaraja.
“Suai ko bakas, ogumu nogi suang talun suai do sampanau-panau miagal do gajah,” ka di Abel.
Tumanud di Abel, tipaakan diolo do bakas nopo nga orukut-rukut kapaampai no do taakanon tulun ih nonsok id ropuhan.
ABEL id liligaan do walai gumambar miampai bakas id natadon do walai.
SONGINAN bakas minsungal id natadon miampai au usigon do tasu.
“Somoonu nogi koumbal oku papaakan bakas do maggi nga ogorot nogi, okon nogi lumombon do okito ku,” ka di Abel.
Iso po kawagu oh koimayaan tu bakas sampanau-panau dii nopo nga au usigon om au nogi gusaan do tasu.
Kotolunan Maliau id siriba kokuasaan do Yayasan Sabah nopo nga koiyonon pinotomod montok pomogompian sandad sumusuni om nogi mogisusuai suang talun.
Nosiliu ponombuluian oh koiyonon sandad dilo montok mononoriuk, susumikul om nogi tulun ginumuan minsingilo karait do guno talun sandad montok komogoton koposion do tulun.
Id suang do talun Maliau, ogumu oh koiyonon kagayat miagal ko wasai sandad, kokoyuan tagayo om rusapan herba ngawi.
Bosing Mangakan Taakanon Id Sawat Kokoyuan
BOSING nopo nga kiwaa id pogun talasu om nogi id pogun tosogit.
Suai pogun, suai bosing.
Kiwaa ih bosing tagayo om kiwaa nogi ih tokodo. Nga bosing ngawi ponong id pomogunan tokou nopo nga ih tongokodo.
Sundung kiwaa bosing minsusui id tana nga kogumuan bosing ponong hiti daton nopo nga bosing di minsusui id sawat do kokoyuan.
Bosing ngawi dilo nopo nga nolikupan do wulu, mantad tulu gisom id tikuw.
Kiwaa piipiro kawo do bosing. Kiwaa ih bosing koubasan miampai kokitanan do osisilou.
Kiwaa nogi bosing toitom roitan do sopuan. Om kiwaa nogi bosing tagayo roitan do manggas.
Bosing nopo nga tayam mamalia kiraha do alasu.
Manamong oh bosing do tanganak ngawi dau.
Bosing nopo diti nga mangakan-ngakan do roun om tuwa kayu.
Oinsanan taakanon do bosing nopo nga id sawat do guas kayu, ingga id siriba do kayu lobi poi i poimbiliu id katanaan.
Mantad poogi dilo do ogumu nogi tulun tokou mangakan do bosing.
Suai ko posulungon do sodik, tongkurung om nogi bodilon, ogumu nogi bosing dagangon id tomu.
Kiwaa nogi wookon kadai poginuman poposodia nansakan do bosing sabaagi pusas.
Bosing nopo nga mogiititmung do oiyo ko bosing.
Bosing gontoluhan om bosing karud poingiyon id iso rumun.
Mantad id suang do rumun dii, maganak om sumakag oh kobosingan.
Bosing nopo ngawi di tongokoro po nga poinsuang id rumun miampai do otimung minsingilo minsusui raan om sumimbul kumaa id raan do suai.
Rumun do bosing nopo nga winonsoi mantad do raan tongokodo do kayu miampai roun-roun ngawi.
Rumun do bosing nopo nga ponong id sawat poinsiat do pipangaan raan do kayu.
Koiyonon do rumun bosing id sawat om id dolikupan nopo nga montok monginsodu kaantakan taraat tolonon do wulanut toi ko tutukan do tombolog tangagayo.
Monguni oh bosing miampai tuni di oiyang montok milohou-lohou miampai kobosingan ngawi suai.
Milohou-lohou oh bosing montok mogihum taakanon om nogi montok popoilo lumosok soira kopuriman do kiwaa koligaganan.
Komilaan tagayo do bosing nopo nga kaanu sumusui karaanan miampai do osiau kopio mantad id iso guas kumaa id guas do suai.
Kaanu nogi oh bosing sumimbul miampai tumulud montok sumamping id kokoyuan suai montok rumikot id koiyonon di kiwaa taakanon.
Komilaan do bosing sumimbul nopo nga mantad no do osulimbang oh hakod om tikuw dau.
Sondulu do bosing nga atarom ih mogowit dau kaanu kumorom id raan om korounan do kayu.
Bosing nga kinipon nogi do osisid om atarom.
Mantad tinarom nipon do bosing, kaanu oh bosing momosu kulit kouwaan miampai do osikap miagal ko piasau.
Kaanu nogi oh bosing mongingkid do kayu montok mongimbulai taakanon.
Sundang Tulun Keningau Koiso Nakapaas Sikul Universiti Om Nosiliu Do Montiri
DATUK G.S. Sundang nopo nga tulun mamasok kumoiso mantad Keningau do nakapaas sikul universiti hilo id United Kingdom di toun 1951.
Solinaid poinsikul id soborong rahat miampai sikulasip do Boritish, nakabalajar ih Sundang montok kaganaan kotorinaan porinta om nogi kotorinan porinta kinoiyonon.
Suai ko poinsikul do poimponu timpu id England, nokosiwat nogi Sundang tumanud do pongiinabasan oniba timpu id Perancis, Belgium, Holland om Jerman.
Iso naantakan au noolingan di Sundang ontok insan tadau mongoi iyau id Veinna, Austria.
Poingkuro po nakaansau nogi yau gisom nokolombus id Russia.
Kinaansahon dii minogowit disio do nagakom pulis miampai sinasakan mongusut pogulu ih pinalabus.
Di kopongo sikul, minongoi ih Sundang id Italy om luminombus suminakai do kapal rahat mantad Marseilles kuminaa id Singapore pogulu ih nokorikot id Jesselton guminuli id watas kinosusuon dau, Keningau.
Miampai nawayaan sabaagi do upisor totuoh porinta Boritish id mogisusuai koupisan id Sabah, nosiliu nogi Sundang do montiri kumoiso Sabah mantad Keningau di toun 1963.
Nosusu ih Sundang id Keningau di ontok 23 Ogos 1909.
Minonimpuun ih Sundang do sikul tosiriba mission Katolik id Tambunan om luminombus minongoput sikul hilo id St Thomas, Kuching poompus toun 1922-1926.
Ontok poinsikul id Kuching, nokointalang oh kabaalan di Sundang id kaganaan mimbuul gisom nosiliu isio do luguan tiim sikul dilo poompus 1923-1926.
Soira nopongo sikul id Kuching, guminuli Sundang id Keningau miampai karaja monguhup monoguang kopolobusan asil id kokobunan di molohing dau.
Apat toun suminuhut dii, linohou ih Sundang kumaraja id upis watas Boritish id Keningau.
Poingkaraja ih Sundang id koupisan dino poompus toun 1930-1942.
Limo wulan pogulu kinorikatan do susumangod Jepun, minogidu ih Sundang miampai paganakan dau id kotolunan montok mamalan sumangod do Jepun.
Di kopongo sangod Jepun, siniliu ih Sundang do upisor susumangod Boritish ponong sokid ih poinlongkod id Keningau.
Ontok toun 1946, nokoguli kawagu ih Sundang doid kotorinaan karaja porinta id koupisan watas Papar.
Poompus timpu 1946-1950 nakaatod ih Sundang sumurupu id mogisusuai watas kapaampai id Penampang, Tuaran om Jesselton.
Nokoingkawas karaja di Sundang suminiliu do Panakadai Upisor Watas di toun 1951.
Norikot timpu do kopinsinan di Sundang di toun 1960 om siniliu iyau sabaagi do luguan watas OKK Keningau di toun 1962.
Pogulu ih dilo, nokotimpuun ih Sundang humompit do pulitik di toun 1961 miampai minonuridong do Parti Pasok Momogun.
Laang dilo minogowit di Sundang nosiliu do puru lansanon koundangan pogun (YB) om puru kabinet Sabah (montiri).
Ontok timpu koliwangan, orohian ih Sundang mamain golf, sumayau, mokinongou tuuniyon om popouni do violin.
Orohian nogi Sundang monoriuk id kaganaan do psikologi om pulitik.
Id kaganaan boros, abaal ih Sundang moboros id Nonggiris, Malayu, Murut om Kadazandusun miampai karati boros Sina Hokkien.
‘Talob Bandau’ Pitomuwan Kointutunan Tinaru Kimaragang, Rungus
KOTA MARUDU: Talob Bandau toi ko tomu tikid minggu id watas diti nopo nga iso kokitanan kopirurubaan mogigiyon Kimaragang, Rungus, Tobilung, Tombonuo om Sama sumondot id kakadaian montok mongindapu id kopialanan do dadagangon.
Pinopointalang ih Ustazah Ony Latifah, songulun monunurat poingamung do Koisaan Monunurat Momogun Malaysia (Momogunsia) do ilo nopo talob nga iso ababayan tagayo montok mogigiyon ngawi id watas Bandau (baino Kota Marudu) di pogulu po.
“Baino nopungaranan oh talob diti sabaagi do tomu nga ingkaa po toi kakal kogumuan tulun hiti id Bandau mamarait do pitomuwan dilo id ngaran do talob,” ka di Ony.
Nokointalang di Ony ilo di ontok noponongkirumaan id Talob Bandau.
Ontok dino papadagang ih Ony do mogisusuai kakamot gulu-gulu, buuk sinuratan dau, CD lihis gulu-gulu dau id koubasanan Kimaragang, kolindor Kadazandusun om susuai po.
Poingampai nogi minongoi pogkorumoh di Ony ih duwo momuruan om monunurat Momogunsia, ih Raymond Majumah om Nurul Omar.
Ontok talob dino, sundung po do ogumu nodi tinaru nokoruhang dumagang miampai kakamot dagangon nga norukutan nodi nga kakal okito kointutunan do pitomuwan dilo ih pogulu noroitan do Talob Bandau.
Kalimantan Hongkod Pogun Indonesia: Kosivatan Dagang Tuhun Tokou
LONDON: Nakaanjul tavaavasi o Borneo Forum Ko-6 di Tadau Koonom nakatahib binuu’an di Polosidin do Kotinanan Borneo Sompomogunan noomungan do minampazat ngavi mantad mogisuusuvai pogun.
Pinopointahang ih Polosidin do Borneo Forum Ken Dunstan Kundaya do tuduvan pinogibaabasan diho nopo nga mongintong kosivatan oivang sumusuut kopoundohian hongkod pogun Indonesia mantad Jakarta kumaa doid Kalimantan.
“Kalimantan Timur (id somok do Samarinda om Balik Papan) nopo nga iso pulou dotokou doid Sabah om oikot maza pamanaan talun-alun,” ka di Ken. songuhun mongingindapu nokobuu poinhongkod doiho London.
Inamung nogi doid pinogibaabaasan diho ih Petrus Boyd Pensin, songuhun mamalan kopongukaban kakadazan tagazo ih nakaampai kalaja pamalanan doid Sri Iskandar Johor om nogi pomogunan ngavi do suvai.



Tumanud dau, koinsomok o Sabah do hongkod pogun Indonesia maza doid Tawau om osomok dii mikot monoina pongindopuan om monoguvang do mogisusuvai kosivatan kobuu’on dagang do suvai.
Naamot diho, pinopointahang nogi do pomuandaman dau ih puu BIMP-EAGA Eve Charlie kokomoi do kosivatan mongukab dagang nansakan koubasanan doid hongkod kavavagu do Indonesia diho.
“Ouhan kozo monoina dagang nansakan koubasanan tu oinsanan gunoon magansak kivaa doid Sabah om kiva nogi doiho id Kalimantan,” ka dosido ih poinhongkod mongindapu doiho id Kuala Lumpur.
Montok di Timbang Polosidin do Borneo Forum Allan Guim Dumbong, agazo kahansanan dau do oivang o poinggumu kosivatan dagang id koizonon kavavagu diho sundung do kivaa piipio ahal di kapangantob.
“Vookon kapangantob nopo nga kaampai no haang tumahib do pivohitan pogun id piahatan do Malaysia om Indonesia,” ka dau ih poinhongkod monoina kalaja doiho id New Zealand.
Poingkuo po nga kakal oivang o ogumu kosivatan dagang kumaa tuhun tokou kaampai no ponombuhuzan om nogi kotoinaan moginodop.
Iho nopo nga nokointahang di Richard, songuhun mongingindapu id kaganaan nokomoi.
Pibaasan nopo diho nga kapanau potitikid vuhan ih maganu do iso ahal pibaasan tagazo montok manaak lahan kumaa tuhun tokou popobuu koposizon.
Hajiji minompuun karaja’, minamaramit kotombuluyan apantang di Monguasa’ Pulis Sabah
Boyoon Montiri, Datuk Seri Hajiji Haji Noor i minonimpuun kuminaraja’ katalib minindalan kinopongiduan ‘gallstone’, di tadau baino’ minamaramit kotombuluyan apantang mantad di Monguasa’ Pulis Sabah di wagu, Datuk Jauteh Dikun id kinoiyonon pinotomod Boyoon Montiri, Sri Gaya do hiti. (Gambar)
Jauteh, 57, sinili sabaagi Monguasa’ Pulis Sabah poinggirokuasa’ ko 2tw Kolimo 2023 montok minonowoli di Datuk Idris Abdullah i nopinsin di ko 31tw Kotolu katatalib.
Id kopointalang kumaa di Hajiji, Jauteh pinopoilo di ababayan, palan, kopoindalanan om hal i potoguang do tinimungan pulis id Sabah.
Hajiji i minongunsikou kinoposilihan di Jauteh om i Shahurinain Jais sabaagi Monguasa’ om Kumoduo Monguasa’ Pulis Sabah, otumbayaan diolo’ om tinimungan pulis kaanu papatantu’ gontob koumoligan id Sabah kotilombus poinggompi’ om oingkawasan do po’ompus timpu.
Minanahak isio jominan kumaa di Jauteh, koporintaan pogun monguhup popoinsanang koponuridongan lobi kogumu’ sulap pulis om nogi’ kopoindalanan koumoligan id poliliput pogun.
Jauteh minonongkounsikou kumaa di Hajiji om koporintaan pogun mantad sokodung ouli’ i pinatahak kumaa tinimungan pulis solinaid diti.
Norikot timpu Ramai Kaamatan onuan pinuhobo wagu – Masiung
TONGOD: Datuk Masiung Banah minoboros, norikot nodi timpu do kapamaramaian Ramai Kaamatan onuan pinuhobo wagu miampai batos montok mongingkawas asil tanom parai miampai po’ompus id Sabah.
Puru Lintuhun Undangan Pogun (ADUN) Kuamut dilo’ minoboros, koporintaan kiguno mamalan puralan montok monginwagu pomorunan parai potitikid kapamaramaian Ramai Kaamatan.
“Nung aiso’ laang di ogirot, gisom soiraira’ nga’ oondos tokou nopo do mamaramai Kaamatan sabaagi kararamaian tikid toun montok momogonop kalendar ponombuluyan.
“Sundung Kaamatan nopo nga’ impohon kumaa ababayan asil’ tomot parai, nga’ id Sabah kakal tumalahan kumaa pangaba’ wagas nudar,” ka disio ontok pinopoimagon Ramai Kaamatan Zon Tongod id Mini Dewan Kampung Talibu, do hiti di konihab.
Masiung minoboros, suai ko’ popokito kopogisusuayan nubasanan om koubasanan Sabah, koporintaan kiguno mintong nunu nodii kinoonongon di pomorunan pananaman parai i nosili poimpahan kopio do Ramai Kaamatan.
Timbang Presiden Parti Gagasan Rakyat Sabah (Gagasan Rakyat) dilo’ minoboros, Ramai Kaamatan do noondo nokoinwagu nodii hinombo do ababayan kopongunsikohan sunduan parai mutuk-tutuk no id sinasawat om ingkuri’ kopio silihon do poimpahan tangkob parai.
Mimang isio mogigiyon Sabah gumuli’ kumaa timpu notoliban mitatabang mananom om mongomot parai sabab inggisaman dilo’ kapanahak ikonomi potilombus dino koponuridong sunduan pisompuruan id nayatan mogigiyon.
“Id timpu diti Sabah nokosigampot no do 25 pihatus rontob kosukupan tinan montok kopolobusan parai mantad do tanom mogigiyon tumanud timpu.
“Kiguno sorohon Watas Sabah babaino’ tumalahan poinponu’ kumaa wagas nudar mantad Thailand, Vietnam om Cambodia.
“Nunu kosilihon do rayat Sabah nung sigog ka do pomogunan dilo’ popotingkod pangaba’ wagas mantad no do koyuon pomogunan?” ka disio minongudio.
Masiung minoboros, id kounsikohan mamaramai Kaamatan, koporintaan apatut momusorou mooi do karamaian dilo’ onuan pinuhobo di wagu kumaa kopongimbulaian pomorunan mantad parai.
Monguhup Upisor Watas Tongod, Cleophas John Gorson om Upisor Lansanon Mogigiyon, Tokyo @ Hashim Omar nopo nga’ wookon di kikiro 300 mogigiyon nokotindapou minamaramai Ramai Kaamatan dilo’.
Popouyu tambang pontuludan osiriba’ kopihondot Kaamatan, Gawai
Kumoduo Luguan Montiri, Datuk Seri Dr. Ahmad Zahid Hamidi opoduli’ di bohit do rayat Sabah om Sarawak i asansagan mambayar tambang pontuludan di apagon ontok karamaian Tadau Raya Aidilfitri.
Mantad dilo’, kopihondot karamaian Ramai Kaamatan do koompokon wulan Kolimo om Gawai do kolimpuunon tulan Ko’onom, minokianu isio di nuludan montiri maya’ Montiri Padsakaian, Anthony Loke do popouyu tambang kapal tumulud di osiriba’ kumaa rayat Sabah om Sarawak i poingkaraja’ doid Semenanjung Malaysia.
“Pinokinongou ku bohit do rayat i asansagan muli’ kumaa kampung nantadon miampai tambang di apagon kopio mantad dilo’, opoduli’ oku kopio om minokianu kumaa nuludan montiri maya’ Montiri Padsakaian mooi do karamaian Kaamatan om Gawai onuan tambang osiriba’ montok rayat Sabah om Sarawak muli’ kumaa kampung nantadon.
“Kalansanna ku kapanahak ilo’ kasasanangan om kosiwatan kumaa tinimungan B40 om M40 i kotoguang do kousinan di kirontob monotk muli’ kampung nantadon sompoopori,” ka disio ontok minoboros id Ramai Walai Poingukab Tadau Raya Aidilfitri Tinan Piromutan UMNO Sabah di konihab.
Nokopogulu id ababayan sopisuai doid MRSM Kota Kinabalu, i Ahmad Zahid minoboros, hal kopohompit tambang apagon dilo’ nopibarasan miampai di komponi pontuludan mooi do popoindalan tonggungan sosiol korporat (CSR) om okon ko’ tumanud kopokionuan om kopouyuhan.
“Kalansanan tokou ontok kararamaian di dumontol, hal diti aanu monoibau miampai osikap.
“Yahai id nayatan longkod opoduli’ kopio di kobolingkahangan i potoguang, lolobi no id sunduk kos pontuludan tawan montok rayat Sabah om sArawak i poingkaraja’ id Semenanjung.
“Intangan tokou ontok Tadau Gawai om Kaamatan mooi do kobolingkahangan diti amu’ nodii koimbulai om yoho’ miampai di Luguan Montiri, Datuk Seri Anwar Ibrahim om Kumoduo Luguan Montiri Datuk Seri Fadillah Yusof monguhup hal diti mooi do aanu popoindalan,” ka disio.
Om nogi ka disio, i Luguan Montiri pinapaatag mooi do turidongon Butik Air ilo’ nopo nga’ komponi pontuludan id pialatan Sabah om Sarawak nga’, kalansanan dilo’ do okon nopo ko’ koporomut do Sabah om Sarawak nga nogi’ popowonsoi pontuludan pialatan Sabah, Sarawak om Semenanjung Malaysia.
Karait atag Kumoduo Boyoon Montiri, Datuk Seri Dr. Jeffrey Kitingan montok monuridong do Bohogian Kikuasa’ Pontuludan Ginumuan Borneo montok Sabah om Sarawak, Ahmad Zahid minoboros, hal dilo’ kiguno intangan di Montiri id Koupisan Luguan Montiri (Hal Sabah, Sarawak om Karaja’ Ngaawi’ Pinotomod) Datuk Armizan Mohd. Ali.
“Kalansanan ku montiri kitonggungan montok Sabah om Sarawak i po nogi’ Puru Parlimen Papar do mogowit hal diti kumaa Kabinet Pogun,” ka disio.
Kopoburuan kabun talun amu’ koowit katagakon talun
Dr. Joachim i minongobi’ di Boyoon Montiri Datuk Seri Hajiji Haji Noor pinopoimpuun Tadau Talun Sompomogunan 2023 Nayatan Pogun Sabah id Rainforest Discovery Centre (RDC) Sandakan, di tadau baino’, ruminamit tanda’ mato mantad di Luguan Siktor Konservator Talun Sabah, Datuk Frederick Kugan id ababayan dilo’.
SANDAKAN: Kopoburuan siktor kotolunan lolobi no kabun talun id Sabah amu’ apatut intangan sabaagi koowit do kapanagakan talun (deforestation) ka di Boyoon Montiri (KM), Datuk Seri Hajiji Haji Noor.
Ka disio, iti sabab no do poindalanon ilo’ tumanud palan kopoburuan kabun talun i pinoimagon om pinolulus do Koupisan Kotolunan, tumanud puralan di poinpuli mantad sunduk pongumoligan sandad posorili.
Tumanud disio, totondos bohogian atantu’ do kopoburuan siktor kotolunan id Sabah, lolobi no kabun talun nokopohompit do kinapanagakan talun di atalang nogi’ nokopongumpadan kolitupon talun nopo nga’ amu’ otopot.
Minoboros isio do bohogian dilo’ apatut daa momonsoi ponorisidan kointalangan di lobi poinhunung om mamarati di komoyon koponguludan talun id Sabah.
“Koporintaan Sabah nokopongintutun do okooro’ koiyonon talun pinoopi’ i naraag miampai ginawo okoro’ ko’ mantad 400,000 hektar montok tuduan dilo’, miagal di poinsuang doid Palan Karaja’ Kopoburuan Kabun Talun (2022-2036).
“Mantad sunduk di osonong, kopoburuan kabun talun nopo nga’ iso’ mantad karalano’ Koponguludan Talun Po’ompus (SFM) montok mononduli’ asil kolobusan talun di nokoingkuri, montok mongingkuri’ katalahanan pomorunan kokoyuan nokoiyonon kohondot pangaba’ balak mantad talun sandad, om papatantu’ intodonon pangaba’ kosusukupan ahata’ di po’ompus,” ka disio id Ababayan Kinopoimpuunan Tadau Talun Sompomogunan 2023 Nayatan Pogun Sabah id Rainforest Discovery Centre (RDC) do hiti, di tadau baino’.
Teks boboroson disio pinolombus di Kumoduo Boyoon Montiri II po nogi’ Montiri Koporintaan Koiyonon om Pomuwalaian Pogun, Datuk Seri Dr. Joachim Gunsalam.
Boyoon Montiri pinoposotol id sunduk koponguludan talun, Koporintaan Sabah toririmo pointopot montok monimporon 50 pihatus watas kolitupan talun pogun, kopiongoi di Katatapan Talun Sabah 2018.
Ka disio, noondo diti, Sabah kakal minonimporon 64 pihatus koiyonon olitupan talun pogun.
Iti kopuli do 3,848,597 hetkar (52 pihatus) koiyonon i nokohimagon sabaagi koiyonon talun pinoopi’ om watas pongumoligan suai.
Tumanud disio, montok papagaras koponguludan talun pogun om mongumolig tataba’ oponsol dilo’, Sabah pinopohimagon gisom 1.9 riong hektar (26.9 pihatus) sabaagi Koiyonon Noumoligan Poinponu’ (Totally Protected Area) montok mamagampot rikoton 2.2 riong hektar toi 30 pihatus mantad ginayo pogun dumontol toun 2025.
Hajiji minoboros, Koporintaan Sabah masaan popowonsoi inggisaman koposudongan (rasionalisasi) guno tana’ montok tuduan kaadangon kopoburuan sosio-ikonomi om kopomogompian tonduli’ sandad posorili’.
“Kopiongoi dilo’, Koupisan Kotolunan Sabah masaan mamalan iso’ Palan Induk Talun (Statewide Forest Master Plan), i koposodia’ puralan palan karaja’ kohondot koponguludan intodonon talun montok timpu 25 toun do dumontol, montok koiyonon kitalun id poliliput Sabah.
“Maya’ Palan Induk Talun diti, koporintaan Sabah papatantu’ koinsanai Koiyonon Ekologi Osoding (Ecological Sensitive Area – ESA) pointatap oumoligan om timpu di miagal amu’ magada’ kopoburuan sosio-ikonomi di po’ompus montok kasasangan mogigiyon Sabah.
Iti nopo kopiongoi di kopoindalan Hontolon Sabah Maju Jaya (SMJ) i wookon dilo’ pinapatatap kogunoon kopoburuan piromutan kogogonopan om kopoburuan otomou,” ka disio pinoposotol.
Sabaagi kopokitonan di piadangan kopotundaan sosio-ikonomi om pongumoligan intodonon sandad, Hajiji Minoboros, Koporintaan Sabah miampai sokodung United Nations Development Programme (UNDP) om Global Environment Facility (GEF) monogulu do kopoindalanan Ababayan Waya’-Waya’ Sistem Kopolobusan Takanon, Guno Tana’ om Koponondulian Gompi’ (Food Systems, Land Use and Restoration Impact Program – FOLUR IP). Ababayan diti kopohompit Koponguludan Lanskap Bersepadu kopuli do ginawo kikiro 2.1 riong hektar.
Tumanud disio, ilo’ kopongulud di palan om koponguludan guno tana’ id “Sabah montok manalob waya’ kopolobusan tumau sawit, suai ko’ monimporon koiyonon talun kigatang akawas, HCV (High Conservation Value) montok koundaran sandad posorili’ om kopoburuan.
Ababayan diti poindalnon id 12 watas id Sabah, om pikikiro kapanahak koundaran kumaa kikiro 56,000 tulun mogigiyon labus kakadayan.
Hajiji minoboros, sabaagi laang montok kopongimbulaian nindopuan wagu, Koporintaan Sabah minongukab do tongo’ inggisaman ngaawi’ i kaanu monokodung ababayan kopomogompian tonduli’ talun maya’ kosiwatan koonuan asil nindopuan okon ko’ mantad kayu (Forest Beyond Timber).
“Iti kaampai no tongo’ ababayan ‘rekreasi’ mantad talun, pambayaran surupukaraja’ ekosistem talun (Payment For Forest Ecosystem Services) om pidagangan karbon maya’ kopoindalanan ‘Reducing Emissions from Deforestation and Forest Degradation Plus’ (REDD+).
“Iso’ poiradan i okito tokou nopo nga’ kopoburuan kogogonopan id Rainforest Discovery Centre Visitor’s Complex diti i nokito nokoimbayat tutumombului mantad suang om labus pogun, i orhian do ababayan rekreasi kapaampai talun.
“Kopotundaan RDC Visitor’s Compleks diti nopongo minomonsoi di toun 2022 miampai ponguhupan teknikal om kousinan Komontirian Intodonon Sandad, Sandad Posorili’ om Kosimbanon Iklim, Malaysia (NRECC) kiginumu’ RM7 riong i nokopomoruhang gatang inggisaman Koporintaan Sabah id kopoinggarasan siktor rekreasi talun miampai kikonsep do balajaran sandad posorili’ om kopurimanan ginumuan,” ka disio kawagu.
Timpu montok monuridong Bohogian Kikuasa’ Pontuludan Kogumuan Borneo
Kumoduo Boyoon Montiri, Datuk Seri Dr. Jeffrey Kitingan pinapaatag do norikot nodi timpu montok ponuridongan Bohogian Kikuasa’ Pontuludan Kougmuan Borneo (BCAA) montok manamong poindalan om manamong pomorunan pontuludan id Sabah om Sarawak.
“Otumbayaan oku do BCAA kaanu manamong koponsolon Sabah, Sarawak om mogigiyon Malaysia miampai lobi kosonong id pamanahan kumaa pogun-pogun Borneo.
“BCAA manahak koposuulan montok manamong poindalan om manamong koponsolon bobos osonong pomorunan pontuludan id pogun ngaawi’ Borneo, sabab haro ruputan hal om koloidon id kopoindalanan hal ngaawi’ pontuludan id Sabah di Bohogian Kikuasa’ Pontuludan Kogumuan Malaysia (CAAM),” ka di Dr. Jeffrey po nogi’ Montiri Pomutanaman, Ponginsadaan om Pomorunan Takanon Pogun, id iso’ kointalangan di tadau baino’.
Dr. Jeffrey minoboros, haro rayat Sabah i kikabaahan om kikosudongan kaampai ipiro i kipalajaran, notorining om nookunan id Amerika Syarikat di kotinanan pontuludan Amerika montok kumaraja’ id BCAA.
“Tingkananon koiyonon diolo’ nga’ manamong koponsolon rayat kaampai pasanganu kapanamangan di lobi kosonong kohondot tambang pontuludan.
“Miampai toilaan di lobi kosonong karait koyuon nokoiyonon om korotian karait kogunoon Sabah om Sarawak, BCAA kaanu mongimbulai pongunsuban di gunoon kopio montok mongingkuri’ kobolingkahangan pomorunan pontuludan montok mamagampot rontob di lobi kasawat.
“Id palan timpu anaru, BCAA kaanu momoguno okon nopo ko’ Sabah nga’ pomorunan pontuludan pogun miampai poinpuli,” ka disio.
Puru Parlimen Keningau dilo minoboros, pamanahan tawan nga’ oponsol nogi’ lolobi no kumaa Sabah, sabab ponombuluyan sompomogunan nopo nga’ siktor oponsol ikonomi Sabah om Sarawak.
Om nogi’ ka disio, Sondoton Kapal Sompomogunan Kota Kinabalu (KKIA) nopo nga’ sondoton tumulud koduo bobos agayo om koduo bobos atangkangou id Malaysia om hab songkoiyonon montok ogumu’ komponi pontuludan miampai pontuludan mitilombus sompomogunan.
“Timpu montok monuridong BCAA nga’ kotondu’ do noondo sabab Sarawak orohian monuridong komponi pontuludan ‘butik’.
Id timpu miagal, Sabah masaan miboros montok umampai siktor kargo tawan miampai tinimungan logistik di ogirot nogi’ montok poposili Sabah Air Aviation sabaagi komponi pontuludan songkoiyonon montok watas BIMP-EAGA.
“Owiton ku hal dilo’ id mitingan Puruankuasa’ Kabinet Pisompuruan MA63 do obontol,” ka di Dr. Jeffrey, po nogi’ ADUN Tambunan.
Dr. Jeffrey minongomi di pisongkiwalan po’ompus karait do rontob tambang akawas kumaa Sabah om Sarawak kopihondot karamaian Tadau Raya Aidilfitri id pialatan di Montiri Padsakaian noondo om i bagas dilo’ i okon nopo ko’ nakapabanta’ di tambang pontuludan di akawas, apagon om amu’ kosudong montok goduduo siktor.
“Nga’ pinapabanta’ nogi ilo’ di kobolingkahangan oulud i hinapadan toun no do nokologos koponsolon om kotundunan rayat Sabah om Sarawak id pamanahan watas om koinggoritan tonggungon diolo’ solinaid botoun-toun.
Pamanahan tawan sapatut do amu’ koponginggorit sabba ilo’ nopo nga’ i isoiso’ no i kiginoris mumang buru’ montok rayat Malaysia id pogun-pogun Borneo okon ko’ miagal diolo’ id Malaya i kiharo kinopuawangon wawaya’an tindal kos osiriba’ montok “muli’ kampung montok Hari Raya” id pogun-pogun Malaya,” ka disio pinoposotol.
Mantad ko’ mimboros do tambang pontuludan dilo’ okon ko’ RM3,000 nga’ RM2,000, ka di Dr. Jeffrey, Montiri Padsakaian om Koporintaan Pisompuruan kiguno poposodia’ panalasaian montok kos akawas pamanahan tawan kumaa Sabah om Sarawak.
Kos lolobi no timpu kararamaian om timpu cuti’, nopo nga’ osodu’ lobi kasawat om komponi pontuludan maganu kosiwatan mantad kopokionuan di lobi kogumu’, ka disio.
Sabah pinopoimagon 21tw Kaapat sabaagi tadau koundarangan
Koporintaan Pogun pinopoimagon ko 21tw Kaapat sabaagi tadau koundarangan (suti’) pomoruhang montok Sabah toun diti.
Boyoon Montiri, Datuk Seri Hajiji Haji Noor minoboros, iti kopiongoi di Ordinan Cuti Umum Sabah.
Nokopogulu, Luguan Montiri, Datuk Seri Anwar Ibrahim pinapahabar do Koporintaan Pisompuruan pinopoimagon nung tadau Kolimo (21tw Kaapat) toi Koiso’ (24tw Kaapat) sabaagi suti’ tumanud di soira’ o 1 Syawal do kootung.
RM107.43 riong pinoobi’ montok kapamansaian kompleks OKU, tulun nolohing
Kopirintaan pogun pinopoobi soginumu’ RM107.43 riong kumaa Koupisan Surupukaraja Kotundunan Am, do toun diti, i wookon montok monilombus projik kapamansaian kompleks i gunoon tinimungan tulun suai kohimboguion (OKU) om tulun nolohing.
Boyoon Montiri, Datuk Seri Hajiji Haji Noor minoboros, ilo’ kapaampai ponuridongan Kompleks Bersepadu OKU om tulun nolohing nogi kapamansaian linimput Taman Didikan Tanak-anak Suai Kohimboguion Sandakan; om Kompleks Pingludaan OKU id watas Sandakan.
“Suai ko ilo, montok monilombus panahakan ponguhupan kumaa tinimungan kitoruruol kosuul o OKU, tulun nolohing, tanak yatim om tina’ sosongulunan nogi ponguhupan ginumuan id poliliput pogun diti, koporintaan kaakun popoingkawas poruntukan kuminaa RM76.29 riong do toun diti miampai soginumu’ 24,781 tulun karamit koundaran id siriba ponguhilan diti,” ka disio ontok pinopoimagon Pinomupusan Ababayan ‘Sentuhan Kasih Untaian Budi’ id Taman Didikan Tanak-anak Okuri Kohimboguian, Sembulan, do hiti di tadau baino.
Teks boboroson disio binasa di Montiri Kopotundaan Mogigiyon om Kasasanangan Rayat, Datuk James Ratib.
Kohondot dilo i Boyoon Montiri minoboros, koporintaan pogun monokodung poinponu’ ababayan doun mogigiyon i kapanahak koundaran kumaa tinimungan i momoguno id pogun diti.
Ka disio, inghisaman mahasiswa Balajaran Pongoputan Univositi Utara Malaysia Kampus Kota Kinabalu i minisokodung miampai mogisusuai bohogian suai montok papaanjur ababayan “Sentuhan Kasih, Untaian Budi” id Taman Didikan Tanak-anak Okuri Kohimboguian, Sembulan, gatangon kopio.
“Otopot nopo, monompuan om monguhup mogigiyon i momoguno ponguhupan, osomok kopio id ginawoku. Sabab dilo, ounsikou oku kopio di kinopoindalanan ababayan diti i kapaampai do univositi mantad labus pogun Sabah.
“Iti kopiongoi di tonggungan ouli’ montok koporintaan pogun Sabah do monguhup mogisusuai bohogian, okon nopo ko’ tinimungan susumikul nga nogi tinimungan suai kohimboguion. Pinoilo oku suai ko’ monompuan tangaanak id Taman Didikan Tanak-anak Suai Kohimboguian, Sembulan diti, mogisusuai ababayan suai i pinapanau kaampai nopitabangan, ponomborosan om nogi pinapatahak toluod ponguhupan.
” Pinggisaman miagal diti osonong kopio om kalansanan ku lobi po kogumu’ bohogian suai kaampai susumikul mantad univositi do popoindalan ababayan kotorinaan kumaa mogigiyon i momoguno koponguhupan,” ka disio.
Kalansanan nogi disio kopongonjuran ababayan diti kopongunsub sunduan mahasiswa montok tumilombus papaharo ababayan kikoundaran miagal diti do timpu dumontol.
“Ababayan miagal diti okon nopo ko’ kapanahak koundaran kumaa mogigiyon nga nogi ababayan kiupa’ surupukaraja mogigiyon diti koposuni om koponuridong pogogoyuon susumikul.
“Kapasarabakan koyuyuon miagal koponguludan, kopoindalanan om ponguludan karalano id ababayan kapagaras po do kogoosan mahasiswa id koponoguangan koyuon otopot id pakarajaan,” ka disio.



Kapanamangan talun-alun, koponginsonongan, pangaba’ waig mositi’ tompuanon osikap
Montiri Kousinan Datuk Seri Masidi Manjun minaramit kotombuluyan apantang di Kumoduo Boyoon Montiri III po nogi’ Montiri Karaja’ Agayo Datuk Ir Shahelmey Yahya doid upis disio id Menara Kinabalu do hiti, di konihab’.
Id pinirubaan dilo’, io’ Masidi di Shahelmey miniboros di pipiro hal kapaampai do mogigiyon kaampai no i kopohompit do kapanamangan om koponginsonongan talun-alun om nogi’ kapangabaan waig.
Ka di Masidi hal ngaawi’ i kapanahak waya’ mitilombus kumaa mogigiyon miagal do kapanamangan talun-alun om koponginsonongan nogi’ kapangabaan waig mositi’ tompuanon do osikap om amu’ toguangon poinggaan toi kotoguang do koponginloidan di amu’ apatut.
“Unsubon ku o koupisan om kotinanan kitonggungan montok kapanamangan om kopongundaran nunu-nunu kogogonopan ginumuan om infrastruktur miagal do talun-alun om waig do mogintong di siktor swasta soira’ diolo’ popoindalan karaja’,” ka disio.
mokianu Pisompuruan popoguli’ kopotutan kousinan 40 pihatus Sabah
Koporintaan Pisompuruan pinokianu popoindalan kopogintongan kousinan pinotomod montok popoguli’ 40 pihatus kopotutan asil oborisi’ Sabah tumanud koundangan 112C, 112D om item 2(1) Bohogian IV Jadual Ko-10.
Puru Parlimen Keningau, Datuk Seri Dr. Jeffrey Kitingan minoboros, kopogintongan kousinan dilo’ apatut do mandatory pohoroon tikid limo toun nga’ amu’ nowonsoi pointonod di 1974.
“Hinombo 40 pihatus (kopotutan kousinan Sabah) solinaid 48 toun diti,” ka di Dr. Jeffrey po nogi’ Kumoduo Boyoon Montiri Sabah ontok pinibahasan id Parlimen, Kuala Lumpur.
Minokianu isio mooi do kopotutan kousinan 40 pihatus tumboyoon osikap om okon ko’ poruntukan no do toun-toun RM260 r iong montok Sabah om RM300 riong montok Sarawak.
Tumanud di Dr. Jeffrey, Sabah natagakan kuasa’ kinomordikaan maya’ pinonuridongan Malaysia soira’ Pisompuruan amu’ minomoduli’ kopogintongan dilo’ gisom nokoposili rayat Sabah nosubuanan mosikin.
Puru Parlimen Keningau dilo’ pinopointalang sosio ikonomi Sabah nosubuanan nakaraat soira’ tongo’ lansanon longkod minogowit parti-parti pulitik diolo’ kuminaa Sabah om minomorikurut nogi’ minongudar tulun songkosuayan Filipina om nogi’ Indonesia sabaagi mongungundi’.
“Miampai slogan ‘Demi Bangsa dan Agama’ (Montok Tinaru om Ugama’), lansanon longkod minumbal popoindalan ‘Social-Engineering’ id Sabah miampai minanahak dokumen mamasok minaya’ wawaya’an tohuri miagal id ruputan Royal Commission of Inquiry (RCI) 2014,” ka disio.
Dr. Jeffrey po nogi’ Puru Lintuhun Koundangan Pogun (ADUN) Tambunan potilombus dino minonondos di Luguan Montiri ontok dilo’ katama’ minonolikud Koundangan Sabah miampai pinopogisosowoli Boyoon Montiri tikid duo toun montok kuasa’ pulitik nga’ soira’ norikot gontok parti diolo’, aiso’ nogi pisowolianan.
Pinosotol disio, “Iti nopo nga’ susuyan kahandaman pulitik bobos otuong montok Sabah. Kalansanan ku susuyan miagal diti amu’ no oguli’.”
Tumanud disio, montok Sabah om Sarawak momogusa’ kinoburuon id Malaya, kousinan di korungod gunoon, kaadangon om mamantang pi’ilangan sabaagi tambalut kongsi minonuridong Malaysia.
Kohondot dilo’, Dr. Jeffrey minangatag kousinan kopotundaan tikid toun tumanud nisbah di lobi aadas 50:25:25 ilo’ nopo nga’ 50 pihatus monotk Semenanjung, 25 pihatus (Sarawak) om 25 pihatus (Sabah).
Suai ko’ kopotutan kousinan dilo’, potilombus dino minokianu isio mooi do poruntukan Pan Borneo Highway insikapan sabab i Tuanku Yang diPertuan Agong nokopolombus do angkba montok mamanau maya’ ralan agayo padarapas Sarawak-Sabah dilo’.
Dr. Jeffrey lumansan kaanu sokodung Koporintaan Longkod monotk popotunda’ ikonomi Sabah om Sarawak kopiongoi di kopoundolihan longkod pomogunan Indonesia mantad Jakarta kumaa Kalimantan Kosilahon.
Koporintaan Perpaduan pointopot papatantu’ kotoronongon, koburuon, koumoligan Sabah toririmo poinjamin
Koporintaan Perpaduan pointopot kohondot di hal ngaawi’ mamasok Sabah om minggisom montok papatantu’ kotoronongon, koburuon om koumoligan Sabah toririmo poinjamin, ka di Montiri id Koupisan Luguan Montiri (Undang-Undang om Reformasi Institusi), Datuk Seri Azalina Othman Said.
“Koporintaan Pisompuruan id siriba’ buruanon di Luguan Montiri, Datuk Seri Anwar Ibrahim om Nuludan Montiri amu’ popologos di bantug om koumoligan nogi’ amu’ tumingkod minggisom montok mongumolig om momogompi’ koponsolon, kinakabalon bantug om bantug Malaysia do potitikid timpu om tumilombus maganu nunu nopo laang i kiguno montok moningkod koponugatan Sultan Sulu miampai momoguno koinsanai kuasa’, kopotutan om intodonon di haro,” ka disio id iso’ kointalangan di tadau baino’.
Di tadau baino’, i Azalina miampai tongo’ upisor Koporintaan Pisompuruan mantad Bohogian Hal Undang-Undang (BHEUU), Koupisan Luyar Pogun (AGC) om mobi’ Sekretariat Pinotomod yolo’ nopo nga’ io’ Prof. Dautk Dr. Sundra Rajoo dii Datuk Feroz Hussein Ahmad Jamaluddin, pinapaharo Ababayan Kopointalangan Kokomoi Hal Koponugatan Bohogian Monondos Waris Kesultanan Sulu miampai Koporintaan Pogun Sabah om puru mogigiyon Sabah id Magellan Sutera Resort.
Ka di Azalina, kopointalangan diti miagal di pinaharo di konihab miampai di tongo’ Puru Parlimen mantad Blok Koporintaan om Blok Pembangkang montok popoindalan karait di koyuyuon kopohompit hal koponugatan diti om kinoburuon poinggompit laang undang-undang id apat kaganaan kuasa’ ilo’ nopo nga’ Sepanyol, Perancis, Luxembourg om Belanda.
“Suai ko ilo’, kopointalangan diti kituduan mokianu pomusarahan mantad mogigiyon Sabah i naantakan mitilombus,” ka disio.
Komposer sinding, Ateng, nokotigowo video suminding miampai tanak dau, Lula, nakaramit lobi 1 riong mio’ontong id TikTok id timpu no do sangadau.
Ka di Ateng, amu’ yau insan piiman video luminoyou sinding “London Bridge Is Falling Down” miampai tanak dau dilo’ Viola Vicentia toi pongundadait, Lula, do noondo nakaramit lobi 2 riong minintong gisom noondo.
“Miagal noubasanan timid tadau mintong oku do ‘notifikasi’ (kopoilaan) id nombo-nombo laman sosial ku, kaampai no TikTok, nga’ kosuayan sigog ka do video dilo’ haro ogumu’ minintong, di timpuun nopo nga’ komoyon ku nopo kododouwo’,” ka dau.
Ka dau, di kosuabon nolinsuaban dilo’ nopo, ginumu’ minongintong nakatalib no do 1 riong, om ginumu’ tutumanud nga’ nakatalib 14,000 id suang timpu sangadau.
Om i lobi koponigowo, di tadau baino’ ginumu’ minintong vidio dilo’ nopo nga’ nokosigampot 2.2 riong.
Ka dau, i lobi kosuayan, tongo’ komi i pinatahak di tongo’ mio’ontong mantad mogisusuai pomogunan, i popisawit sinding dilo’ di iso’ filem ‘Anime’, dadamot do sinding nopo dilo’ nga’ sinding tangaanak mantad di pogulu po.
“Tigiran nogi’, sinding ku di kawawagu id Youtube nopo nga’ amu’ nakaanu raramit miagal diti,” ka dau mininggasou.
Poingkuro po, monongkounsikou i Ateng kumaa toinsanan i nokokito video dilo’ om sokodung di pinatahak.
Kasaga’ mintong dilo’ id Video 
Joachim kuminakap nogompitan liyud, tana’ napayang om nososot id pipiro kampung
Dr. Joachim (gibang) minooi intong koluyungon baang i nokopuhak kinoiyonon walai id Kampung Marakau.
RANAU: Kumoduo Boyoon Montiri po nogi’ Puru Lintuhun Koundangan Pogun (ADUN) Kundasang, Datuk Seri Dr. Joahcim Gunsalam kuminakap tolu paganakan i noinraatan adalaan gama-gama’ liyud id Kampung Marakau, do hiti di tadau Kolimo (13tw Koiso’).
Songulun mantad luguan paganakan nogompitan liyud dilo’, Denis Sading, 58, minoboros, koinsanai diolo’ natampasi doid ponongsawat walai diolo’ ontok sodop kinaantakan dilo’.
Ka disio, koyuon do liyud i naantakan kikiro jam ko 9.20 totuong di ko 4tw Koiso’ nopo nga’ bobos araat kopio, gisom nokoputut jambatan.
Pinopoilo nogi’ i Denis, nakalabai nogi’ o bawang om naka’alai mantad luluyungon kasari’.
Dr. Joachim (tanga’) id kinoiyonon kinaantakan tana’ napayang id Kampung Kalanggaan.
Tolu padsakaian naraag om duo kawagu norulun do liyud di osolog (total lost).
Poingkuro po, monongkounsikou i Denis tu’ aiso’ nokorundun id kinaantakan dilo’.
Monongkounsikou nogi’ yolo’ sabab i Dr. Joachim tuminingan sondiri’ do minooi kakap diolo’.
Pinokianu nogi’ disio Koupisan Perparitan om Saliran (JPS) monginsikap karaja’ popotonduli’ kawagu koluyungon bawang sabab koluyungo’ do noondo diti nokopomuhak tana’ id watas pinomuwalaian om torigi lotirik modingkahaba’.
Ontok tadau di miagal, i Dr. Joachim po nogi’ Montiri Koporintaan Koiyonon om Pomuwalaian miampai sitaf karaja’ DUN Kundasang minooi intong tana’ notuhan om nososot id pipiro kampung wookon dilo’ Kampung Kalanggaan, Desa Aman, Dumpiring Bawah om Kampung Lembah Permai.
Minamason isio mogigiyon mooi toririmo mingat-ingat lolobi no id koyuon tawan noondo i amu’ atantu’.
Koporintaan monokodung, monguhup kararamaian mogisuai tinaru id Sabah
Koporintaan Pogun tumopot montok tumilombus manahak sokodung om ponguhupan kumaa mogigiyon mogisusuai tinaru om ugama’ id pogun diti montok mamaramai kararamaian sompoopori.
Boyoon Montiri, Datuk Seri Hajiji Haji Noor minoboros, kopiongoi dilo’ Koporintaan Pogun pinopoobi’ ponguhupan soginumu’ RM1.5 riong do toun diti montok minangaba’ tulu mondou id poliliput Sabah.
“Toluod diti nga’ kalansanan nogi’ do koposindak kinaramayo’ Toun Wagu Sina’ id nayatan mogigiyon Tiong Hua id watas diti,” ka di Hajiji.
Daamot dilo’, id Bajet 2023 Sabah, koporintaan pinopoobi’ soginumu’ RM176.16 riong montok popoindalan ababayan kougamaan om kerohanian id pogun diti.
Soginumu’ RM54.05 riong nopo nga’ pinanahak kumaa sikul ngaawi’ om koburuon tongo’ tinan kougamaan okon Islam ilo’ miampai kinoinsawaton kousinan soginumu’ RM7.05 riong do toun diti.
Hajiji minoboros, kinoinsawaton diti nga’ kopokito nogi’ do koporintaan pogun opusou om pointopot doid koponguhupan mogigiyon id Sabah amu’ momuntuk tinaru om ugama’.
“Kohondot dilo’, kopihondot toun wagu diti mimang oku oinsanan rayat pogun diti kaampai mogigiyon Tiong Hua tumilombus miampai do koporintaan montok popotunda’ om popoburu’ pogun diti, mooi do Sabah kotilombus koburu’,” ka disio.
Boyoon Montiri sinili Canselor UCSF
Boyoon Montiri, Datuk Seri Hajiji Haji Noor sinli sabaagi Canselor Univositi College Sabah Foundation (UCSF), di kaawagu diti.
Isio minamaramit watikah koposilihan mantad di Ponorikohon Tinan Mongungulud om Kotinanan Potunud univositi dilo’, Datuk Mohd. Yaakub Johari om sinasi’ di Timbang Canselor UCSF, Dr. Rafiq Idris.
Koporintaan Pogun pinoposili ponorikohon wagu Qhazanah Sabah Berhad, Sabah Development Berhad
Hajiji miampai Dr. Yusof om Poon katalib kinapatahakan watikah koposilihan. Masidi nga’ nokotindapou.
KOTA KINABALU: Datuk Dr. Yusof Yacob sinili sabaagi Ponorikohon raan kopoopuan Koporintaan Pogun, Qhazanah Sabah Berhad poinggirot kuasa’ misindikot.
Boyoon Montiri, Datuk Seri Hajiji Haji Noor pinapatahak watikah koposilihan kuminaa di Puru Lintuhun Koundangan Pogun (ADUN) Sindumin dilo’ id iso’ ababayan toniba’ doid upis disio id Menara Kinabalu, do hiti, di tadau baino’.
Montiri Kousinan, Datuk Seri Masidi Manjun om Monunurat Koporintaan Pogun, Datuk Seri Sr Haji Safar Untong nga’ nokotindapou.
Hajiji pinapatahak watikah koposilihan ponorikohon Sabah Development Berhad kuminaa di Poon.
Id ababayan miagal, Hajiji pinapatahak nogi’ do watikah koposilihan kuminaa di ADUN Tanjong Papat, Datuk Frankie Poon sabaagi Ponorikohon Sabah Development Berhad (SDB).
Minanangkabayahan kuminaa di Dr. Yusof om i Poon mantad kinoposilihan dilo’, kalansanan di Hajiji yolo’ do kaanu monoluod kumaa koburuon komponi pasanganu koporintaan dilo’.
Sabah mamaramit papaapu’ labus
Hajiji pinapatahak tanda’mato kuminaa di Ma ontok minamaramit kinotombuluyan tapantang tinonudan komponi dilo’ miampai di Rubin (kotolu, wanan) id upis diso doid Menara Kinabalu, Kota Kinabalu, di tadau baino’.
Boyoon Montiri (KM), Datuk Seri Hajiji Haji Noor mamaramit di tongo’ papaapu’ sompogunan montok mangapu’ id Sabah, kaampai no mantad pomogunan China.
“Sabah toririmo mamaramit papaapu’ sompogunan mantad nombo-nombo pogun i orohian do mangapu’ id pogun diti. Ogumu’ siktor i aanu ampayaton toinsanan.
“Yati’ nopo nga’ pogun i osuau papaapu’ om lumansan do kosili rikoton koimbayat montok kopoopuan. Iti koponguhup papasarok po do kosunion ikonomi pogun,” ka disio.
Minoboros isio dilo’ ontok minamaramit kotombuluyan apantang mantad Huazhi (China) Limited Company id upis disio doid Menara Kinabalu, do hiti, di tadau baino’.
Huazhi binuruan di Timbang Presiden dilo’, Ma Haitao. Nokotindapou nogi’ i Ponorikohon Kotinanan Kopotundaan Ikonoim Sabah (SEDCO), Datuk Rubin Balang i minogowit tinonudan dilo’ kuminaa Sabah.
Tumanud di Ma, Huazhi i poinggompit id ogumu’ siktor pongindopuan sompogunan, kikorohian mangapu’ id siktor ginoris, tumau om gas, produk kitiknologi akawas, ponginsadaan rahat aralom om susuai id Sabah.
SPRM minanahan 6 tulun kaampai 5 kukumaraja’ koporintaan id Semporna
Suruhanjaya Pongilagan Susuap Malaysia (SPRM) Pogun Sabah minanahan onom tulun kapaampai do limo kukumaraja’ koporintaan i poingkaraja’ doid songinan koupisan id watas Semporna di songkosodop.
Intodonon minoboros, koinsanai notondosan kusai kaampai songulun kukumaraja’ koporintaan i kotumbayaan sabaagi tulun popiromut tinahan tu’ kotumbayaan minokianu tusin susuap kikiro RM20,000 mantad songulun tulun ginumuan mooi do amu’ maganu laang kohondot di tanak dau i kotumbayaan pinopowonsoi kasalaan pinopoopi’ tumau pogonsok subsidi kiginumu’ kikiro 100 kutak i kotumbayaan owiton lumilisok kumaa labus pogun.
Tumanud intodonon, koinsanai notondosan kiumur pialatan 29 gisom 50 toun dilo’ kotumbayaan tinahan do upisor SPRM katalib minamaramit wookon mantad tusin susuap ilo’ soginumu’ kikiro RM5,000 mantad tulun ginumuan dilo’ di kikiro jam ko 10 songkosodop.
Daamot dilo’, Potunud SPRM Sabah, Datuk S. Karunanithy soira’ rinubaan pinopoimagon kinopomogombitan dilo’ om minoboros, kes dilo’ soriukon id sahau Seksyen 17(a) Akta SPRM 2009.
Ka disio kawagu, oinsanan notondosan minaan owito’ kumaa Kuut Sesyen Tawau montok kopokionuan reman di tadau baino’ montok tuduan ponoriukan potilombus.
Kobolingkahangan koonuan internet id Penampang, Kadamaian onuan kopomodulian
Ewon (tanga’) miampai upisor tangakawas SKMM Sabah ontok kinotombuluyan id upis SKMM Sabah, Kota Kinabalu.
KOTA KINABALU: Kobolingkahangan koonuan internet i amu songkuro kosontob id watas Parlimen Penampang om Lintuhun Koundangan Pogun (DUN) Kadamaian nakaramit kopomodulianan mantad di Datuk Ewon Benedick, mobi’ rayat watas dilo’.
Ewon po nogi’ Montiri Koburuon Mongungusaha’ om Koperasi pinoposiwat timpu tuminindapou id upis Suruhanjaya Piromutan Multimedia Malaysia (SKMM) do hiti di tadau Koduo montok minokinongou kopointalnagan kokomoi hal ngaawi’ koonuan internet id goduduo watas di obian disio.
Kopointalangan Ponorisidan Koonuan Piromutan (Analisis Liputan Komunikasi) montok kokompungan id watas Penampang om Kinapawaladan Kopoindalanan Palan Jalinan Digital Negara (Jendela) id Sabah pinatahak di Potunud SKMM Pogun Sabah, Izani Othman, Potunud (Kopotundaan) SKMM Sabah, Reuben James Pailus om Potunud (Kawalselia), Suhaila Jaffar.
Nokotindapou nogi’ i Kumoduo Potunud (Unit Pamalanan om Kopoindalanan Infrastruktur), Muhammad Rizal Abdul Lani om Kumoduo Potunud (Unit Panamangan Kualiti), Izan Afzan Selamat.
Tumanud ponorisidan koonuan piromutan montok ruputan kokompungan id watas Penampang mantad 21 kampung i kiharo kobolingkahangan internet, pipiro kampung nokosuang no id palan kapamanasaian ‘menara’ wagu JENDELA Fasa 1.
Menara wagu id sahau Palan JENDELA Fasa 1 nopo nga’ Kg.Kipouvo, Kg.Timpangoh, Kg.Kibunut, Kg.Togudon, Kg.Buayan om Kg.Timpangoh Sugud.
Naamot projik ‘Broadband Wireless Access (BWA) nopo nga’ id Kg.Buayan, Kg.Kibambangan om Kg.Sarapong.
Boyoon Montiri (KM), Datuk Seri Hajiji Haji Noor pinapatahak Ponguhupan Tusin Ihsan Kadaaton Sandad RM1,000 kuminaa di 36 luguan suang walai (KIR) Kampung Tanjung Aru Baru id balai raya kampung dilo’ do hiti di tadau baino’.
Yolo’ nopo nga’ i noumpadanan do kinaantakan ruab agayo i naantakan di koompokon wulan Kohopod om Duo 2022.
“Mantad ponguhupan tusin Ihsan dilo’ lumansan koporintaan koponguhup monginggan okuuri’ koinggoritan di nongogompitan,” ka disio kumaa magaganu habar katalib minooi intong koyuon walai di nongogompitan id 
Hinotusan mogigiyon nopututan ralan piromutan nosusuhut jambatan notuhan
Puru bomba pinopoudong taangob doros jambatan di notuhan.
RANAU: Iso’ jambatan konkrit id Kampung Mohimboyon do hiti notuhan gisom amu’ awaya’an gama-gama’ noluyungan waig osolog nosusuhut rasam asapou minonigowo di sodopon konihab.
Luguan Balai Bomba om Monumpasi (BBP) Ranau, Ridwan Mohd Taib minoboros, kinaantakan naantakan di jam ko 5 sodopon.
Kampung dilo’ poinsumpak kikiro 13 kilometer mantad BBP.
Minoboros isio, puru bomba nokorikot id kinoiyonon kinaantakan montok miniontong koyuyuon om pinapalatan taantob montok papatantu’ koumoligan papamanau om tulun ginumuan.
“Nakaramit yahai pamalahawan mantad tulun ginumuan i pinoporuput kinaantakan kapaampai jambatan ralan agayo mogigiyon id Kampung Mohimboyon i notuhan gama-gama’ waig baang di osolog.
“Boogian bomba minomorisa’ om minintong kinoiyonon kinaantakan.
Katalib pinopoindalan pomorisaan koumoligan id kinoiyonon, taantob pinoudong montok monompon wawayaan jambatan mooi do mogigiyon kampung amu’ maya’ dilo’,” ka disio.
Bohogian kikuasa’ miniontong koyuon id pososorili’ jambatan notuhan dilo’.
I Ridwan pinoposorou mogigiyon kampung om papamanau padsakaian suai mooi do amu’ maya’ kinoiyonon dilo’ om momoguno waya’an di suai.
Naamot dilo’, Koupisan Karaja’ Agayo (JKR) Ranau soira’ rinomut pinopoilo ralan dilo’ okon ko’ id sahau kaganaan kuasa’ JKR nokoiyonon.
Upisor JKR Ranau di wagu, Alvonna Farhanah minoboros, ralan dilo’ okon ko’ id sahau panamangan JKR, nga’ upis disio monguhup manahak komi toi ponontudukan teknikal nung pokionuon.
Gama-gama’ kinaantakan dilo’, hinotusan tulun amu’ koponilombus kapaapanaho’ tadau-adau diolo’ om susumikul nogi’ mongingia’ Sikul Kabansaan (SK) Mohimboyon id doros nga’ asansagan monimpuun sesi kosikulan wagu diolo’ maya’ pinsingilaan mantad walai
Soginumu’ 5,394 PATI nugar mantad Sabah
Koupisan Imigrisin Sabah minongugar soginumu’ 5,394 tulun modidikot songkosuayan aiso’ kasagaan (PATI) mantad mogisusuai pomogunan po’ompus timpu wulan Koiso’ gisom ko 8tw Kohopod om Duo toun diti.
Tumanud Utusan Malaysia, Potunud Imigrisin Sabah, Datuk Sh Sitti Saleha Habib Yusoff minoboros, kinapaatadan muli’ PATI dilo’ pinoindalan maya’ padsakaian tawan, rahat om tindal.
Minoboros isio, di konihab iso’ po kinapaatadan minuli’ PATI winonsoi maya’ Dodopiton Sandakan kumaa Dodopiton Zamboanga, Filipina.
“Ababayan kopoundolihan tahanan PATI siri 20 montok bohogian ugaron maya’ rahat dilo’ kapaampai soginumu’ 469 tahanan mamasok Filipina i pogulu diti pinoiyon doid Depon Imigrisin Tawau.
“Koinsanai tahanan i nugar lumabus mantad Sabah dilo’ kiumur id siriba’ 23 wulan gisom 82 toun. Tanak-anak di nakaampai do kinapaatadan muli’ nopo nga’ mitonggoi molohing toi tutumamong sompoopori,” ka disio id iso’ kointalangan di tadau baino’.
Tumnaud disio, oinsanan tahanan diti baino’ nugar maya’ rahat miampai minomoguno padsakaian Feri MV Antonia 1.
Sitti Saleha minoboros, koinsanai PATI dilo’ minomowonsoi mogisusuai kasalaan id sahau Akta Imigrisin 1059/63 om Kooturan-Kooturan Imigrisin 1963. Koinsanai diolo’ nokopongo minindalan ukuman om laang koundangan pgoun pogulu pinoundaliu lumabus mantad Sabah.
Kohondot dilo’, minamason isio toinsanan tulun songkosuayan i sumuang doid Sabah kiguno sumanganu dokumen pamanahan di poimagon om permit karaja’ i pinasaga’ (montok kumaraja’ id Sabah).
Pinointalang disio, oinsanan kotinanan popogirokuasa’ id pogun diti toririmo maganu laang okodou kumaa idolo’ i amu’ mananud kooturan om undang-undang pogun.
JIM Sabah nga’ tumilombus nogi’ do popowonsoi operasi kopogirotan kuasa’an om kopoundolihan PATI soira’ diolo’ kawaya’ koinsanai laang kopogirotan kuasa’an om karalano’ koundangan pogun nogi’ kaanu kopoimaganan mantad lansanon takawas pogun nantadon sompoopori.
Somok 16,000 mogigiyon noumpadanan kakasahan pangaba’ waig id Sindumin
Lori tangki waig pinapaatod pangaba’ waig kumaa kampung i kikobolingkahangan id watas DUN Sinumin.
SIPITANG: Koupisan Waig Pogun Sabah (JANS) nunsub sumikap manalasai kobolingkahangan kapangabaan waig i potoguang di somok 16,000 mogigiyon id watas Lintuhun Koundangan Pogun (DUN) Sindumin.
Lansanon Kopotundaan Mogigiyon (PPM) DUN Sindumin, Sani Miasin minoboros, kobolingkahangan kakasahan pangaba’ waig naantakan pointonod di ko 30tw Kohopod om Iso’ 2022 sasabab no do kinaraagon id pom waig doid Loji Pongusapan Waig Kampung Ulau.
“Katalib turu’ tadau nakatalib gisom noondo kobolingkahangan pangaba’ waig amu’ po nasalasai do JANS gisom nokopongimbulai kinotogodon mogigiyon kampung di nohompitan.
“Iti sabab kino’aisoon pangaba’ waig oborisi’ koponginggorit koposion sangangadau mogigiyon kampung. Pongindopuan kosuul no sinusulap akanan om kadai kupi nga’ noumpadanan.
“Sundung JANS pinapaatod waig momoguno songinan luri tangki waig oborisi’ mantad Beaufort, om songinan po luri tangki Kounsol Watas Sipitang, nga’ amu’ ilo’ korungod montok manampung kopomogunaan moomoguno di ogumu’.
“Nosubuanan po kinoiyonon kokompungan di nohompitan mogi’insodu’ nokoowit pomogunaan duo luri tangki papaatod waig amu’ kogonop montok kogunaan moomoguno.
“Kohondot dilo’ JANS kiguno papaatod waig momoguno lobi kogumu’ luri tangki waig oborisi’ id kampung-kampung di nohiompitan, sabab kakal aiso’ po tanda’ kinaraagon paip aanu mongundar id timpu toruhai,” ka disio id iso’ kointalangan di tadau baino’.
I Sani minongomi kumpilin om kinotogodon mogigiyon kampung id media sosial nosusuhut kobolingkahangan kakasahan pangaba’ waig i aiso’ koompokon soira’ nokosuang tadau kumoturu’.
Pinosotol di Sani, JANS kiguno haro palan timpu anaru manalasai kobolingkahangan waig id DUN Sindumin, kaampai no mongolon pom waig di wagu id loji-loji pongusapan waig di haro mantad.
Id timpu miagal, ka disio, koporintaan kiguno monginsikap kapamansaian loji pongusapan waig di wagu sabab no do loji di haro mantad amu’ katampung kopokionuan waig di nokoinggumu’.
“Kobolingkahangan waig id DUN Sindumin naantakan pipiro linaid om aiso’ panalasaian pohimagon do JANS.
Rayat lumansan kobolingkahangan dilo’ aanu manalasai do koporintaan miampai poinpuli,” ka disio kawagu.
Nulud di Tatak Barambang
Tulun Momogun (okomoi toinsanan tinaru tongokoodo mogiigiyon sandad id pogun diti) minog do moboros boros tina (mother tongue) nung manu yolo apasi boros tina id pomogunan diti.
Koposion do tinaru nopo nga mantad do boros tinaru.
Tulun mantad Malaya momusorou do boros diolo nopo nga rusod do tinaru.
Tinaru momogun id pogun diti om pogun Sarawak nogi nadalaan kogumu nga sorokodo-kodo om boros tinaru dau au diolo gunoon moboros.
Boros di au gunoon opunso do insan maso. Boros Kadazandusun om Murut no i nakaanu solug koposolimbaan id radio.
Boros Kadazandusun kiharo kointoliban ko mantad boros Murut om boros tinaru susuai tu boros Kadazandusun posuraton id surat naangayan kinoyonon miagal ko New Sabah Times, Daily Express om Utusan Borneo.
Kosiwatan koposuratan dino okon ko minomoriyan do naanu do tinaru dino narait nga pinokianu do buruan diolo mantad do boyoon mongungulud surat abar dino om nasaga toi ko nakaakun isio tu pinokianu ino moyo kuasa pulitik. 
inaru i haro miagal ko Murut om Tatana minog do mokianu kasagaan mantad sanganu kapamansayan surat abar dilo narait do poposurat boros diolo miagal do boros Kadazandusun.
Puru pulitik kinoiyonon om watas tinaru diolo i milo tumboyoon mokianu kasagaan dino nga au yolo minokianu om mantad no dino do au o tinaru dino nakaanu solug kosolimbaan do koposuratan boros diolo id surat abar kinoyonon.
Do namot au mokianu, au onuan dilo sanganu pamansayan surat abar do solug koposuratan id surat abar boros dino om nung haro daa monunurat mumbal papaatod sinuratan kumaa mongungulud surat abar dino, sinuratan dino au polobuson tu aiso o mongungulud mantad tinaru dino i poingkaraja id studio koponguludan surat abar dino.
Mantad dino haro duo kaantakan i milo pokionuon do tinaru dino narait mantad do sanganu surat abar kinoyonon. Kaantakan koiso, mokianu yolo moyo kuasa pulitik do solug koposuratan boros diolo id surat abar, om kaantakan koduo, mokianu yolo kasagaan do sanganu surat abar kinoyonon do mangaramit songulun mongungulud boros diolodo kumaraja id studio surat abar dino.
Nga nokuro ma tu gisom do baino kakaal aiso boros tinaru dilo narait lumabus id surat abar i basaon daa tinaru dilo nung haro?
Kobungou nopo nga mantad no do okudi doti tulun mantad tinaru dino do moboros boros diolo. Miagal di noboros ku di tiinu id sawat, boros tinaru di au gunoon (boroson) opunso do insan maso.
Boros tinaru Sungoi, Rungus om Lotud nopo nga sorohon do poingamung do boros Kadazandusun tu karangahan boros dino miagal i do karangahan Kadazandusun.
Mantad dino do pokionuon mantad tinaru dino do monurat sinuratan kumaa mongungulud surat abar (boogian boros kadazandusun) miagal ko id Utusan Borneo.
Nung atampasi boros tinaru, agaras o kointutunan do tinaru dino.
Nga puru tinaru momogun au agaras sunduan manampasi boros tinaru sondiri.
Uhang diolo moboros boros Malaya om Indonesia mulong po do otitimung yolo atus paratus id labus kakadayan miagal ko maso tumimung monondig do tadau kaamatan, papaharo tadau piangayan, manaandak kinoulitan tadau kinosusuon om nogi do modsinding, sumambayang om manahak ponudukan Boros Kinorohingan id walai panambayangan.
Sundung do miagal dilo, tulun momogun au i kopuriman do katagakon tinaru diolo mantad noh do au moboros boros tinaru sondiri.
Tinaru momogun minog do osontol mokianu kasagaan koposolimbaan boros id radio, id surat abar om poingalib tosonong daa nung kaanu kasagaan koposolimbaan ababayan mambasa abar kinoiyonon id boros tinaru diolo id tv.
Nga poingkuro kaanu yolo kasagaan nung au yolo mokianu om nung kaanu daa, nonggo di haro program diolo togumu i milo posolimboon id tv? Timpu baino diti kopuriman daa toinsanan tulun momogun id pogun diti om pogun Sarawak nogi do kogunaan manampasi boros tina id amung boros dilo tinaru tangagayo (big races) om yolo i ruminikot (immigrants) noopo id pogun diti.
Nung kaanu daa yolo (tulun momogun) solug koposolimbaan om koposuratan miagal dilo narait, milo nodi daa yolo monupu sinding togumu, poposurat soginumu tua pomusarahan, totongonon, sundait, sisindiron, sudawil om suniba (susuyan toniba).
Sinuratan dino milo pobuukon om posuraton id surat abar om sinding do sinupu milo porikodon id CD om sindingon id pantaan podsindingan miagal ko i pohoroon id Lamin Koisaan KDCA kopiondot kapangaramayan tadau tagayo kaamatan i pohoroon tikid toun id koduuduo pogun diti om pogun Sarawak.
Nulud di Tatak Barambang
Sundung do koubasan tulun Kadazandusun moboros boros Malaya timpu baino diti, milo do simbanan o koubasan dilo moyo do asaru yolo mokinongou kosolimbaan boros Kadazandusun id radio om mambasa do nunu nopo i nokosurat id buuk om i posuraton id surat abar kinoyonon.
Sinding Kadazandusun nosupu, Buuk Pangarayou Kinorohingan, om buuk nokosurat do mongingia Porinta Koponontudukan id boros Kadazandusun id sikulan.
Mantad dino do boros tinaru Kadazandusun agaras do gunoon id pibarasan tikid tadau om karait do ogumu ngaran om boroson.
Nga mantad do au oliab toi ko au kosiwat o kogumuan tulun Kadazandusun timpu babaino diti do mokinongou om mambasa do koposolimbaan dilo narait, kogumuan diolo do au kaanu moboros atus paratus id boros Kadazandusun soira do tombuluyon yolo do DJ do Koposolimbaan Boros Kadazandusun id Radio Sabah.
Mantad do kokudian toilaan diolo do mimboros, do au songkuro do osompipi boros Kadazandusun do oilaan diolo mimboros do maso monokiboros do DJ Kadazandusun dino.
Karangahan nopo nga langatan diolo do boros Malaya-Indonesia.
Sumusuhut diti piipiro boroson (words) do boros Kadazandusun i nonuan do dalin i misudong rati do boros Malaya i koubasan do tulun Kadazandusun do mimboros mantad no do okudi toilalaan boroson boros Kadazandusun.
Kopisanangan do mambasa.
Kiwaa pisaramaan do insan tadau koinggumu tinaru suai mongia boros Kadazandusun
Atalang kopio do okito timpu baino do ogumu kopio susumikul mantad tinaru suai tumanud do balajaran boros Kadazandusun.
Nosiliu nogi do koimayaan montok susumikul mantad tinaru suai dilo. Koimayaan nogi kopio do iyolo no ologod oh gaab minsingilo id boros tokou.
Pointalib oh sinontob diolo minsingilo id boros tokou nung piagalon no do susumikul tinaru tokou id kalas balajaran boros Kadazandusun.
Kokitanan do sinontob dilo nopo nga susumikul id pangaan tosiriba, sikul pintangaan om nogi id Universiti Malaysia Sabah (UMS).
Ontok timpu miagal, haro nogi korohian sikul ngawi id labus pogun Sabah do papaamung diti boros Kadazandusun id sikul diolo.
Kouhangan dilo nopo nga noumbalan pinointalang do piipiro luguan sikul id Lembah Klang.
Kiwaa kouhangan diolo montok mokianu kumaa Koupisan Balajaran Malaysia montok papaamung do boros Kadazandusun id mogisusuai sikul do torinaan diolo.
Koliaban do piipiro sikul dilo pinopokito do kootuson pomusarahan do kopongiaan boros Kadazandusun nopo nga nakagayat no do ginawo tinaru suai.
Koliaban dilo kapanaak kounalan kumaa boros Kadazandusun mimbulai sabaagi boros nointutunan.
Kouhangan dilo manaak nogi wayaan kumaa boros Kadazandusun do tumongkop id mogisusuai sikul id labus pogun Sabah om nogi id pialatan tinaru suai.
Nga montok monolibamban do koburuon dilo, pokionuon oh porinta maganu laang popoinggumu do mongingia boros Kadazandusun.
Momurutum, ontok timpu miagal, au po kosongkuro tulun tokou do humompit maganu boros Kadazandusun sabaagi do ponoriukan tagayo (major research) id longkod balajaran takawas.
Sikul labus pogun Sabah nga orohian papaamung boros Kadazandusun.
Kiwaa nogi kahangkaban do ontok timpu dumontol, koimbulai oh mongingia ngawi mantad tinaru do suai montok mongia boros Kadazandusun id sikul.
Om au noilaan, insan tadau kiwaa sikul id labus kakadaian do atus piatus susumikul tulun tokou nga orikatan do mongingia mantad tinaru suai do mongia boros Kadazandusun.– Nopupusan
Nontodon nopo boros Kadazandusun nga mantad puru boros Austronesia Barat id subpaganakan boros Formosa om Malayo’-Polinesia.
Kiwaa tolu paganakan boros id puru boros Kadazandusun, paganakan boros Dusun, Paitan om Murut.
Hontolon ponuatan do makalah diti nopo nga mongintutun do leksikal di miagal om misuai tuni montok rati di miagal id boros Kadazandusun.
Ponoriukan nopo diti nga rinontob do tolu dialek/boros, Bunduliwan, Tangara om Tatana.
Minomoguno do kouralano’ field work om library o ponoriukan diti.
Minomoguno nogi kouralano’ do piumpangalan om analisis dokumen montok manganu do data.
Soginumu 207 leksikal mantad Swadesh word list ginuno’ sabaagi instrumen ponoriukan.
Tanu ponoriukan nakaanu do ginumu leksikal di miagal o tuni om rati nopo nga BunduliwanTatana 126 leksikal, Bunduliwan-Tangara 175 leksikal om Tangara-Tatana 119 leksikal.
Ginumu' nopo leksikal di misuai nga Bunduliwan-Tatana 78 (37.68%) leksikal, Bunduliwan-Tangara 30 (14.48%) leksikal om Tangara-Tatana' 84 (40.58%) leksikal. Haro leksikal di noolos mantad boros Inggeris om boros misompuru di au niintob.
Tanu ponoriukan diti popokito do akawas o pirotian do boros id pialatan tulun Bunduliwan om Tangara mantad ko’ Bunduliwan om Tatana'.
Ponoriukan diti manahak do idia kumaa lungkitas Kadazandusun do mitimbungak montok monoodo do istilah om monginlaab do tangkob boros Kadazandusun montok kotilombuson boros di poinghali.
Tinaru Kadazandusun dounguugulu id pogun Sabah nopo nga ogumu koubasanan om kotumbayaan.
Iso nopo koubasanan om kotumbayaan nga kadaaton.
Komoyon nopo kadaaton nga tanda di milo manahak korutuman kumaa kohoro-horoon di tulun di au mamantang. Kakadaaton nopo nga mantad do tuni-tuni tongo tayam, songongi, om koligaganan di nowonsi mantad tulun sondii.
Ontok haro kadaaton, au obuli i tulun mooi kalaja id dumo, mongindupot, monginsada om mogihum pamaal do lamin id talun.
Kalatas kalaja nopo diti nga winonsoi maya ponoriukan mantad id buuk om piumpangalan komolohingan kampung sabaagi do informan.
Suai ko iri, aanu nogi o piipiro tonsi kalatas kalaja diti maya pongia’an om pambalajalan id linimput pambalajalan id ponginabasan BDS3023 Susuyan Boros, Koborsuratan om Koubasanan Kadazandusun.
Kalatas kalaja diti maan pabantao’ sabaagi popolombus koubasanan om kotumbayaan tinaru tokou di guugulu di kaanu manahak bagas koposion loolobi po id gana sosioekonomi.
Alansan daa do milo dodion o kalatas kalaja diti do sabaagi tadon pomusarahan maan ponokodung do papalaab om popoungkalad ponoriukan kokomoi koubasanan om kotumbayaan tinaru tokou kumaa sukod wagu.
Kogumuan diti tinaru Kadazandusun poingion id tindal nulu-nulu Banjaran Crocker.
Kalaja nopo diolo di dounguugulu nga momutanom-tanom do parai tidong, mananom do kinotuan, kowa’an, mundok, kasou, wooi, sigup, losun, luong, guol, ronguol om suusuai po.
Haro nogi i mogihum kaakan-akanan maya pongindupotan id talun miagal ko magasu, monopuk, mamalawa, papataan do gado, kasip toi sungul om momulut.
Suai ko iri, haro nogi ii mogihum sada id bawang maya mamarambot, momukot, papataan do bubu, magasak om moniud.
Aanangan nogi yolo do momogompi tayam miagal ko manuk, wogok, kalabau, sapi, om kambing.
Tayam nopo diti, okon nopo ko gunoon sabaagi tadon do kaakan-akanan nga dodion nogi sabaagi polubukon ontok haro ritual miagal ko madsalud, monumbui, madabar, patod, om monowogok nga gunoon nogi sabaagi borian, om pambayar do sogit (Dayu Sansalu, 2007).
Oponsol tomod o kogunoon do talun kumaa tinaru Kadazandusun tu’ okon nopo ko pogihuman do taakanon nga adadi nogi do tadon pongonuan do pomonsoi lamin om pongimburuan miagal ko kakamot id lamin, dumo, ponginsadaan om suusuai po.
